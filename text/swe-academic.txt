Så används Svenska Akademiens ordböcker på nätet. 
Implicit och explicit feedback från användarna 
Erik Bäckerud, Pär Nilsson & Emma Sköldberg
This study presents and analyses search strings and user data for different 
Swedish lexicographical websites. The underlying empirical material was 
sourced from two relatively new websites, www.saob.se and the joint dictionary portal www.svenska.se, which collects and provides a single point 
of entry to three Swedish monolingual dictionaries financed by the Swedish 
Academy. Statistics are presented on the most common search strings, when 
and where the searches take place, and what devices and digital platforms 
that are commonly used while visiting the sites. In addition, the study addresses a number of questions and other forms of feedback received from 
dictionary users. Furthermore, the study provides suggestions and examples 
of how the collected data can be utilised in upcoming updates and revisions 
of the dictionaries.
1. Inledning 
I mars 2016 lanserades den nya webbplatsen för Svenska Akademiens ordbok 
www.saob.se och i september 2017 blev ordboksportalen www.svenska.se publik. I den senare går det att söka i tre ordböcker på en gång, SAOL14 (2015), 
SO (2009) och SAOB (1898–). Sedan lanseringarna av webbplatserna har antalet sökningar stadigt ökat, men hur utnyttjar användarna egentligen Svenska 
Akademiens verk? I den här artikeln granskas och jämförs statistik över hur 
sökningarna i Akademiens ordböcker utförs. Dessutom analyseras frågor och 
synpunkter som skickats in till ordboksredaktionerna från användarna. Syftet är 
därmed att kartlägga var, när och hur Akademiens ordböcker används på nätet. 
Resultaten av studien är relevanta inte bara för ordboksredaktörer och för dem 
som forskar om ordboksanvändning, utan även för lexikologer och språkvetare 
på ett allmännare plan. Resultaten är förstås även viktiga vid revideringar av 
de tre ordböckerna och vid utvecklingen av en ny version av ordboksportalen 
svenska.se.
92 Bäckerud, Nilsson & Sköldberg
1.1. Metod och material 
Webbenkäter, intervjuer, loggfiler m.m. kan användas när man vill närma sig 
ordboksanvändare, och exempelvis Tarp (2008) konstaterar att en kombination 
av undersökningsmetoder är att föredra om man vill kunna dra så långtgående 
slutsatser som möjligt av sina resultat. I studien som ligger till grund för föreliggande artikel har därför olika metoder utnyttjats, och tre olika delstudier har 
genomförts. Först har allmän statistik över nättrafiken granskats, dvs. sådan som 
ringar in allmänna mönster om hur ordböckerna används, tid och plats för sökningarna och frekventa sökord m.m. (se avsnitt 2.1 nedan). Därefter har de mest 
frekventa söksträngarna som inte leder till träff i någon av ordböckerna, s.k. 
icke-träffar, analyserats (avsnitt 2.2). Slutligen har frågor och synpunkter som 
skickats in från användarna till redaktionerna via kontaktformulären på webbplatserna studerats (avsnitt 2.3). Föremålet för studierna representerar vad Abel 
& Meyer (2013) kallar implicit feedback (delstudie 1–2) och explicit feedback
(delstudie 3).
Materialet i samtliga delstudier utgörs av feedback från år 2018. I några fall 
lyfts en särskild vecka från detta år fram (nämligen vecka 50, dvs. 10–16 december) för att illustrera ordboksanvändning under en kortare period (se vidare 
avsnitt 2.1).
1.2. Tidigare studier
Det finns endast ett fåtal tidigare användarstudier som behandlar Svenska Akademiens ordboksmaterial. Rogström (2001) undersöker loggfiler för SAOB:s 
äldre webbplats (den s.k. OSA-versionen), Törnqvist (2010) diskuterar kortfattat 
e-postbrev till SAOL-redaktionen och Holmer, Hult & Sköldberg (2015) undersöker, med hjälp av en webbenkät, hur SAOL-appen används. I övrigt är utbudet 
magert. Det finns således en tydlig lucka för vår studie att fylla. Den kan även 
sägas komplettera större användarstudier som har genomförts på senare tid både 
inom och utanför Norden (se t.ex. Müller-Spitzer (ed.) 2014, Trap-Jensen, Lorentzen & Sørensen 2014, Hult 2016, Wolfer et al. 2018 och Kallas et al. 2019, 
för att bara nämna några).

2. Resultat och analys
I det följande presenteras de tre delstudierna i tur och ordning.
2.1. Allmän nättrafik – när, var, hur och vilka ord?
Den statistik som ligger till grund för föreliggande avsnitt har tagits fram med 
verktyget Google analytics och avser s.k. besök.
1
 I genomsnitt läser en användare 
på saob.se ca 2 sidor under ett besök och på svenska.se ca 4 sidor per besök.
Total sett hade saob.se under hela 2018 ca 1,8 miljoner besök och svenska.se 
ca 2,5 miljoner besök. För vecka 50 uppgick antalet besök per dag till ca 6 800 
på saob.se och 9 000 på svenska.se.2
 Under denna vecka noterades besök från 
96 olika länder på svenska.se. De flesta av dessa kom, föga förvånande, från 
Sverige, men påfallande många härrörde från Finland (drygt 8 procent av alla 
besök). Användningen av båda webbplatserna har stadigt ökat sedan starten, och 
när 2019 års statistik ska summeras kommer antalet besök (med dagens takt) 
uppskattningsvis att ha ökat med 45 procent sedan 2018. För att få ett referensvärde och för att sätta ovanstående statistik i ett sammanhang, har en jämförelse 
med de danska ordböckerna på ordnet.dk genomförts. Under vecka 50, 2018 
hade DDO ca 142 000 besök per dag, vilket är betydligt fler än de sammanlagda 
besöken hos saob.se och svenska.se. (Dock har användningen av mobilappar 
inkluderats i statistiken från ordnet.dk, vilken alltså exkluderats i föreliggande 
studie; jfr fotnot 2 nedan.) Intressant att notera är att SAOB:s systerordbok, ODS, 
liksom SAOB hade ca 6 800 besök per dag under samma period.3
Webbplatserna skiljer sig åt när det gäller läsarnas användning av dator (stor 
skärm) eller mobil enhet. Till saob.se kommer majoriteten av besöken från mobiler medan det omvända gäller för svenska.se. Båda webbplatserna är anpassade 
för mobila enheter. En undersökning av bruket under vecka 50 visar att användarna av svenska.se som sagt främst utnyttjar datorer (stor skärm), men detta 
gäller i huvudsak under vardagarna. Bruket av stor skärm minskar tydligt på 
helgen (se figur 1 nedan). Användningen av mobila enheter är däremot ungefär 
lika stor under veckans alla dagar.

De flesta besökare kommer till de båda webbplatserna genom någon sökmotor 
på internet, företrädesvis Google. Hela 86 procent av besöken på saob.se sker 
via en sökmotor. För svenska.se är motsvarande siffra drygt 50 procent. Detta är 
inte alls förvånande då saob.se är väl indexerad av Google – söker man efter ett 
ord som är lågfrekvent i allmänspråket kommer ofta SAOB:s artiklar upp bland 
de första svaren. Detsamma gäller inte för svenska.se i lika hög grad (i synnerhet 
eftersom SAOL och SO innehåller betydligt färre uppslagsord än SAOB).
Av tabell 1 nedan framgår för det första de vanligaste söksträngarna i 
saob.se och i svenska.se under hela 2018 (de två vänstra spalterna i tabellen), och 
för det andra de vanligaste söksträngarna som gett träff under vecka 50 samma 
år (de högra spalterna).

Som synes skiljer sig sökorden tydligt åt med avseende på vilken webbplats man 
söker på. Topporden i saob.se – både under hela 2018 och under vecka 50 – utgörs i stor utsträckning av substantiviska, tämligen specifika (och i allmänspråket 
ovanliga) sammansättningar, som t.ex. antilopfamiljen och snotterbär.
De återkommande söksträngarna på svenska.se under de två undersökta perioderna består nästan uteslutande av enkla ord, och flera av söksträngarna (t.ex. man
och var) är homografa. Det är förstås omöjligt att utifrån rena loggfiler veta vilka 
ord användarna i själva verket haft för avsikt att söka information om och om 
de blev tillfredsställda med de uppgifter de fick fram (jfr Tarp 2008:22). Båda 
listorna för svenska.se innehåller dock flera högfrekventa, oregelbundna och 
polysema verb (se t.ex. få, gå, vara), vilket möjligen indikerar att sökningarna 
sker i produktionssyfte snarare än receptionssyfte. Av sökningarna på svenska.se 
framgår det också tydligt att vecka 50 är Lucia-veckan. De ålderdomliga orden 
fjät och stuva ingår i luciasången och många bakar dessutom lussekatter inför 
jul. Dessa 10-i-topp-listor stöder således Wolfer et al.:s (2014:286–289) slutsatser att antalet sökningar på enskilda ord varierar över tid, att sökfrekvenser 
kan spegla händelser i det omgivande samhället samt att användarna slår upp ord 
som är frekventa i allmänspråket (vilket motsäger resultaten från de Schryver et 
al. 2006). Precis som i saob.se-listan från hela 2018 finner man i motsvarande 
svenska.se-lista söksträngen hej, en interjektion som tycks vara lite av ett testord i 
olika svenska webbordböcker (se t.ex. Hult 2016 om de vanligaste sökorden i Lexins 
svenska lexikon). Värt att notera är även att pronomenet hen hamnar i topp 10 på 
svenska.se. Detta ord gjorde på allvar sitt inträde i svenska ordböcker genom 
SAOL14 (2015) och det tycks fortfarande väcka stort intresse.
Det är ofta svårt att avgöra varför vissa söksträngar har varit populära och särskilt saob.se-sökningarna förvånar. Många av dem tycks emellertid vara kopplade 
till korsordsanvändning, och av de olika länkar som leder till saob.se att döma 
kommer många användare från olika korsordssajter. Ett ord som var mycket populärt under vecka 50 i saob.se är exempelvis barometerglas. Just det substantivet 
ingick i Mästarkrysset (vilket tillhandahålls av Aller media) under den aktuella 
perioden och det diskuterades sedan på korsordsforumet webbkryss.nu. 
2.2. Återkommande icke-träffar 
Ur loggfilerna kan man ta fram listor med söksträngar som inte har lett till träff 
i ordböckerna, s.k. icke-träffar. Sådana listor är mycket användbara vid revideringar av ordböckers lemmalistor (se Hult 2016:95, 155 med anförda referenser). 
För att avgränsa oss diskuterar vi i det följande de 500 vanligaste icke-träffarna 
under 2018 i SO, dvs. den av de tre ordböckerna som uppdateras just nu.
96 Bäckerud, Nilsson & Sköldberg
Bland söksträngarna finns det en stor mängd återkommande, till synes tillfälliga, (två)bokstavskombinationer som är obegripliga för oss, t.ex. ox (622 sökningar), ga (548) och sä (263).4
 Vidare finns det en del böjningsformer (t.ex. 
dåligare, 88) och flerordsuttryck (t.ex. på grund av, 364) som är upptagna i SO, 
men som användarna ändå inte fått träff på. Även ett stort antal förkortningar 
påträffas här (t.ex. ca, 878). Dessa icke-träffar ger således nyttig information 
om hur sökfunktionerna på webbsidan kan förbättras. Det finns också flera, mer 
lexikologiskt intressanta icke-träffar. För det första utgörs en stor andel av dem 
av svenska ord, varav några är ganska nyetablerade, t.ex. funktionsvariation
(136) och filterbubbla (93). Vissa av dessa ord har en slangartad prägel (t.ex. 
jalla, 304). För det andra finns det engelskklingande ord och förkortningar, och 
frågan är om de numera också har konventionaliserats i svenskan. Detta gäller i 
synnerhet ursprungligen engelska ord med försvenskad stavning (jfr t.ex. najs, 
332, med cringe, 481). Det finns också, utifrån de stavningssätt som anges i 
SO och SAOL14, ett antal felstavade ord i materialet, t.ex. priviligerad (1778), 
mail (1242) och orginal (260). Dessa icke-träffar illustrerar den gränsdragningsproblematik som så ofta är närvarande vid ordboksarbete. Eventuellt hör dessa 
ord inte hemma i en normativ ordlista som SAOL, men kanske ska de behandlas 
i en deskriptiv ordbok av SO:s slag? (se Sköldberg 2017). Slutligen finns det 
också flera egennamn (t.ex. Zlatan, 109, och Fortnite, 105) i materialet. Dessa 
pekar på att den traditionella svenska arbetsfördelningen mellan allmänna ordböcker, namnlexikon och encyklopedier när det gäller beskrivningen av proprier 
inte alltid upplevs som helt självklar – eller adekvat – bland användarna (se vidare bl.a. Trap-Jensen & Lorentzen 2017 om sökningar på namn i DDO).
2.3. Explicit feedback från användarna
Som en sista delundersökning har frågor och synpunkter som kommit in från 
ordboksanvändarna analyserats. Samtliga meddelanden som via kontaktformulär på de olika webbsidorna har skickats till redaktionerna under hela 2018 har 
granskats och sorterats i olika kategorier.
Efter att spam, nonsens- och redaktionsinterna meddelanden räknats 
bort återstår sammanlagt 85 meddelanden skickade till saob.se och 311 till 
svenska.se. Dessa har vart och ett kunnat föras till någon av nedanstående fem 
kategorier (se tabell 2).

För både svenska.se och saob.se gäller ofta (inte oväntat) att användare kommenterar eller frågar om ett specifikt ord (se kategori 1 i tabell 2). Cirka 1/3 
av meddelandena handlar om detta, och det är den enskilt största kategorin av 
meddelanden för svenska.se. Främst undrar användarna varför ett ord inte finns 
med i ordboken (lemmalucka). Inte sällan handlar det om nya ord som ännu inte 
hunnit komma med i aktuella upplagor, och ofta är orden som efterfrågas också 
rimliga (utifrån gällande urvalsprinciper) att ta med i framtiden. Flera kommentarer handlar dock om ord, uttryck eller betydelser som i själva verket finns med 
i det aktuella verket. Användaren har då i regel sökt på böjda former av ord eller 
skrivit in flerordsförbindelser i sökrutan och därmed inte fått träff (jfr avsnitt 2.2 
om icke-träffar ovan). Detta är, som redan påpekats, ett tydligt område att arbeta 
vidare med. Redan nu finns en ”Menade du”-funktion, som vid en icke-träff ger 
förslag på stavningsmässigt närliggande ord, men den fungerar dåligt för flerordsförbindelser. I fråga om böjda ord har SAOL kommit längst, med samtliga 
böjningsformer lemmatiserade. Detsamma gäller inte för SO eller SAOB.
Till kategori 2 hör strukturella och tekniska frågor kring hur ordböckernas 
information är strukturerad och hur beskrivningsspråket ska tolkas. Användarna 
vill ofta ha hjälp med att uttyda uttalssystemen eller SAOB:s många förkortningar (inte minst i etymologiparenteserna). Hit har också förts frågor och kommentarer om hur man söker fram en viss informationstyp, exempelvis: ”Jag vill 
söka fram alla andra konjugationens verb”, eller ”Hur får jag tag i alla ord som 
98 Bäckerud, Nilsson & Sköldberg
etiketterats som ’nedsättande’?”. Flera frågor handlar även om att man vill kunna 
ladda ner hela ordboksinnehåll (vanligen SAOL:s) för att använda i egenkonstruerade appar eller liknande.
Till svenska.se vänder sig också användare för att få vägledning i normerande 
frågor (kategori 3 i tabell 2). Anledningen är rimligen att SAOL återfinns i den 
portalen och att ordlistan beskrivs som den inofficiella normen för svensk stavning och böjning. Ett exempel på en sådan fråga är: ”’rookies’ anges i SAOL som 
pluralform till ’rookie’, men är -s verkligen en svensk pluraländelse?”. Motsvarande meddelanden skickas inte till saob.se.
Ibland ger de olika ordböckerna på svenska.se olika bud gällande samma 
uppslagsord. Exempelvis anger SAOL driftskostnad (med fog-s) som uppslagsform, medan SO anger driftkostnad (utan fog-s). SAOB upptar båda formerna. 
Denna typ av skillnader mellan verken kan förvirra användarna, vilket en avsändare påpekar: ”Vad heter det egentligen? Bestäm er!”.
Den klart största andelen meddelanden som skickats till saob.se handlar om 
fel eller ändringsförslag i artiklarna (se kategori 4 i tabell 2). Det gäller då skriveller stavfel, rena sakfel eller andra fel beträffande innehållet snarare än formen. 
Väldigt många kommentarer till såväl saob.se som svenska.se har att göra med 
SAOB:s föråldrade metaspråk. Allra vanligast är kommentarer gällande SAOB:s 
stavning av kort ä-ljud (dvs. ä i ord som idag stavas med e, t.ex. värksamhet, rägn
och pängar). Den typen av stavningar användes i ordbokens definitioner ända 
fram till 1960-talet. Som en direkt följd av denna feedback inleds numera (sedan 
januari 2019) kontaktformuläret på saob.se med en upplysning om ordbokens 
stavningsprinciper i detta avseende. 
Många synpunkter och frågor av innehållsmässigt slag rör också kontroversiella ord. Vissa definitioner är inte politiskt korrekta idag och vissa språkexempel 
är olyckligt formulerade. Ett exempel som sticker ut i det här avseendet är språkprovet ”mesig tjejfotboll” som återfinns under uppslagsordet mesig i SO och 
som många användare har reagerat på. Kritiken plockades upp i riksmedia och 
även Svenska Fotbollförbundet har protesterat mot formuleringen i verket (se 
t.ex. Svenska Dagbladet 19/2 2018). Just detta språkexempel har ändrats inför 
kommande upplaga av SO. Ändringen är dock inte synlig för användarna ännu 
eftersom svenska.se inte uppdateras löpande.
Kategori 5, Övrigt, utgörs av sådana meddelanden som inte kunnat föras till 
någon av de fyra övriga grupperna. I flera fall handlar det om allmänna berömmande eller kritiserande kommentarer.

3. Sammanfattning och framåtblickar
Av den feedback som presenterats och diskuterats ovan kan vi dra några slutsatser och peka på ett par möjliga utvecklingslinjer. För det första har Svenska 
Akademiens ordböcker på nätet potential att nå ut till fler. Sedan lanseringen 
av webbplatserna har antalet besök stadigt ökat, och framför allt borde 
svenska.se i mobilen ha potential att användas mer (inte minst visar jämförelsen 
med den danska användarstatistiken att detta är möjligt). Vidare bör ordboksredaktörerna tillmötesgå användarna i större utsträckning – t.ex. kan böjda former, 
avledningar och flerordsförbindelser göras sökbara i ännu högre grad. Det går 
också att förtydliga vilka funktioner de tre ordböckerna på svenska.se är tänkta 
att fylla. När ordböckerna beskriver samma ord eller betydelse på olika sätt blir 
det i nuläget ibland otydligt för användarna. Det måste således t.ex. framgå att 
SAOL är mer normativ än de andra två verken.
Meddelanden till redaktionerna tydliggör också att mycket av beskrivningsspråket i ordböckerna är svårt att förstå. Framför allt gäller detta i SAOB:s artiklar. Med hjälp av feedbacken blir det klarare i vilken ände man rimligen ska 
börja när tiden har kommit för revidering av den historiska ordboken. Även de 
mest akuta fallen, som ofta rör artiklar med kontroversiella ord, går att ringa in 
med hjälp av användarnas synpunkter. När nätordböckerna så småningom inte 
längre speglar innehållet i tryckta versioner av samma verk (något som i nuläget 
fortfarande gäller för samtliga ordböcker på svenska.se) finns möjligheten att 
revidera kontinuerligt och att uppdatera webbsidorna fortare. 
Studiet av loggfilerna som rör svenska.se bekräftar Wolfer et al.:s (2014) iakttagelse att ordboksanvändare tenderar att slå upp frekventa och socialt relevanta 
ord. I dagsläget finns på saob.se både ett länkat Instagram-konto och funktionen 
”Dagens ord”, vilken slumpvis väljer ut och lyfter fram ett ord ur ordboken. Det 
vore rimligt att införa motsvarande s.k. ”add-on-material” även på svenska.se, 
där man dessutom kunde tänka sig att regelbundet lyfta fram utvalda grupper av 
tillfälligtvis aktuella ord (se vidare Holmer, von Martens & Sköldberg 2015 om 
tankarna bakom Dagens ord i SO-appen).
Avslutningsvis kan det konstateras att de två webbsidor som diskuteras i föreliggande artikel båda är relativt unga, och att dra nytta av feedback från användarna blir därför också till stora delar en ny erfarenhet för de olika ordboksredaktionerna. Användarnas synpunkter kommer utan tvekan att bli värdefulla inför 
kommande revideringar.
