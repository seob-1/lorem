Det är allmänt bekant att sir Dominick Holden, den berömde indiske läkaren, gjorde mig till sin arvinge och att hans död åstadkom att jag från att ha varit en strängt upptagen fattig läkare blev en välbeställd godsägare. Många vet också att det fanns åtminstone fem närmare släktingar än jag, och sir Dominicks val verkade alltigenom godtyckligt och nyckfullt. Jag kan emellertid försäkra dem att de har fullständigt misstagit sig och att det, trots att jag endast kände sir Dominick under hans sista levnadsår, inte desto mindre fanns verkliga skäl att han skulle sträcka ut sin godhet till mig. Trots att jag själv säger det måste jag försäkra, att i själva verket har ingen gjort en människa en större tjänst än den som jag gjorde min indiske farbror. Jag kan inte vänta att historien därom skall
   vinna tilltro men den är så egendomlig att jag skulle känna det som ett brott att undanhålla den. Här är den därför, och mina läsare får tro vad de vill.
   Sir Dominick Holden var den mest kände läkaren i Indien på sin tid. Han började som militärläkare men öppnade sedan egen praktik i Bombay och gav sitt bistånd och sina råd till alla delar av Indien. Hans namn är bäst känt i samband med Orientaliska sjukhuset som han grundade och understödde. Den tid kom emellertid då det tunga arbetet började bryta ner även denna kraftnatur, och hans bröder som också var praktiserande läkare bad honom enstämmigt att återvända till England. Han höll dock ut så länge han kunde men till slut upptäckte han att han fick nervösa anfall av mycket elak karaktär, och därför kom han som en bruten man tillbaka till sin födelsebygd Wiltshire. Han köpte en stor egendom med en gammal herrgårdsbyggnad på krönet av Salisbury Plain och ägnade sitt liv åt studier av komparativ patologi, som under hela hans liv hade varit hans hobby och där han var en framstående auktoritet.
   Vi som var hans släktingar blev mycket angenämt överraskade vid underrättelsen om denne barnlöse rike farbrors ankomst till England. Trots att man inte kan påstå att han utövade någon överdriven gästfrihet visade han i alla fall att han kände plikter mot sina anförvanter, och var och en av oss fick i tur och ordning en inbjudan att besöka honom på hans egendom. Av mina kusiners berättelser att döma tycktes det inte vara vidare trevligt där, och det var därför med blandade känslor som jag till slut tog emot min inbjudan att komma till Rodenhurst. Inbjudan gällde inte min hustru och min första tanke var därför att vägra anta den, men jag måste tänka på mina barns intressen och med hennes samtycke begav jag mig en oktoberdag till Wiltshire utan att ana vad detta besök skulle komma att innebära.
   Min farbrors gods låg just på den plats där de uppodlade slätterna började gå över i de kritklippor som är så karakteristiska för landskapet. Då jag denna höstdag åkte från Dinton Station i skymningen blev jag starkt påverkad av denna trolska natur. I motsats till de väldiga vittnesbörden från en förhistorisk tid tycktes de kringspridda bondgårdarna dvärgartade, det närvarande tycktes som en dröm och det förflutna trängde på med oemotståndlig makt. Vägen slingrade sig genom dalgångar som på ömse sidor hade en rad gräsbevuxna kullar vars toppar var avskurna och urholkade i de mest underliga former, några var rundade och andra kantiga men alla såg ut som de hade trotsat många seklers vindar och regnskurar. Här och där på de långa släta oliv-färgade sluttningarna reser sig små runda stenkummel och ättehögar. Under dem vilar ett släkte som har levat och bott och verkat bland dessa berg, men deras gravar säger oss inte annat än att en handfull stoft finns kvar av de människor som en gång strävade och arbetade under solen.
   Det var genom detta trolska landskap som jag närmade mig min farbrors gård Rodenhurst, och jag fann att huset gick i stil med omgivningarna. Två söndriga och av väder och vind illa medfarna grindstolpar bildande ingången till en vanskött allé. En kall vind svepte genom dess almar och löven virvlade omkring i luften. Vid den bortre ändan av allén under det dunkla lövvalvet lyste en ensam lampa. I den tilltagande skymningen såg jag en lång låg korsvirkesbyggnad med två oregelbundna flyglar och sluttande tak. Man kunde se det fladdrande skenet av en brasa genom det blyinfattade fönstret till vänster om den välvda ingången, och detta rum var som det senare skulle visa sig min farbrors arbetsrum, för det var just dit som jag fördes av hans betjänt.


   Min farbror satt så nära brasan som möjligt för den fuktiga höstkylan i England hade kommit honom att huttra av köld. Han hade inte tänt lampan men i det röda skenet från glöden på härden såg jag ett stort kantigt ansikte med skarpt böjd näsa och utstående kindknota, och djupa fåror och linjer som gick från ögonen till hakan tydde på att under denna lugna yta brann en vulkanisk glöd. Han sprang upp vid mitt inträde och hälsade mig med någonting av gammaldags artighet i sitt sätt varmt välkommen till Rodenhurst. När lampan bars in såg jag att det var ett par mycket kritiska ljusblå ögon som blickade på mig under buskiga ögonbryn, och att denne min utländske farbror omsorgsfullt läste min karaktär i mitt ansikte med lättheten hos en övad iakttagare och erfaren världsman.
   Vad mig själv beträffar så kunde jag inte ta blicken från hans ansikte, och jag har aldrig sett en man vars utseende var mer ägnat att hålla kvar uppmärksamheten. Han hade en jättelik kroppsbyggnad, men var så hopsjunken och avfallen att kläderna verkade alldeles för stora på honom. De såg ut att vara upphängda på ett par breda knotiga axlar. Armarna var grova men utmärglade och jag kunde inte ta mina ögon från hans knotiga handleder och långa seniga händer, men det var ändå hans ögon — dessa forskande ljusblå ögon — som mest fängslade. Det var inte endast deras färg och den hårbuske ur vilken de tittade fram som frapperade utan det uttryck som jag läste i dem. För mannens hållning och utseende var en härskares och man väntade sig att finna en motsvarighet till detta i blicken i hans ögon, men i stället såg jag en blick som röjde en kuvad och förskrämd människa, samma förstulna och avvaktande blick som hos en hund som väntar sig att få stryk av sin herre. Jag behövde bara kasta en blick på dessa kritiskt forskande men ändå vädjande ögon för att ställa min egen diagnos. Jag trodde att han led av en sjukdom som skulle föra med sig en plötslig död och att han i medvetande därom gick i ständig fruktan. Sådan var min diagnos — falsk, som det skulle visa sig, men jag nämner det för att man lättare skall kunna förstå den blick som jag läste i hans ögon.
   Min farbrors välkomsthälsning var som jag har sagt mycket hjärtlig och inom en timme satt jag mellan honom och hans hustru vid en utmärkt middag med märkvärdiga starkt kryddade läckerheter på bordet och en påpasslig orientalisk uppassare bakom hans stol.
   Lady Holden var en liten vaken kvinna med vänliga ögon och av uttrycket i dem då hon såg på sin man kunde man se hur högt hon satte honom. De betraktade varandra med kärleksfulla blickar, men de röjde även fruktan. Deras tal rörde sig än om det som var glatt och än om det som var sorgligt, men det var en tvungen ton i deras glädje och en naturlighet i deras sorg som sade mig att hos dem båda klappade ett tungt hjärta.
   Vi satt vid vårt första glas vin och betjänten hade lämnat rummet när samtalet tog en vändning som åstadkom en anmärkningsvärd effekt på min värd och min värdinna. Jag kan inte erinra mig vad det var som förde samtalet in på det övernaturliga, men det slutade med att jag påpekade för dem att det onormala i psykiska experiment var ett ämne vilket jag i likhet med många nervläkare ägnat stor uppmärksamhet. Jag slutade med att berätta mitt experiment, när jag som medlem i ett sällskap för psykisk forskning hade varit en av de tre som tillbringade natten i ett spökhus. Våra äventyr var varken uppskakande eller övertygande, men historien tycktes ändå intressera mina åhörare i en anmärkningsvärt hög grad. De lyssnade andlöst, och jag upp fångade en blick av samförstånd vilken jag ej kunde förstå. Lady Holden reste sig strax efteråt och lämnade rummet.
   Sir Dominick förde cigarrskrinet över till mig och vi rökte en stund under tystnad.
   Hans stora knotiga hand skakade då han förde cigarren till sina läppar, och jag kände att mannens nerver var spända som fiolsträngar. Min instinkt sade mig att han stod i begrepp att ge mig något förtroende och jag vågade inte tala av fruktan att störa honom. Slutligen vände han sig mot mig med en krampaktig gest likt en man som kastar sina sista betänkligheter över bord.
   —Av det lilla som jag har sett av er, dr Hardacre, sade han, syns det mig som om ni är den man jag har önskat att få träffa.
   —Jag är glad att höra det, sir.
   —Ni ser ut att kunna hålla huvudet kallt och klart. Ni får inte tro att jag önskar smickra er, för omständigheterna är alltför allvarliga för att tillåta någon falskhet. Ni känner till något om dessa saker och ni ser dem tydligen från en filosofisk ståndpunkt, vilken berövar dem all vulgär skräck. Jag antar att åsynen av en uppenbarelse inte allvarligt skulle bringa er ur fattningen?
   —Det tror jag inte, sir.
   —Skulle det kanske till och med intressera er?
   —Ja i allra högsta grad.
   —Såsom en psykisk iakttagare skulle ni möjligen undersöka det på ett lika opersonligt sätt som en astronom undersöker en vandrande komet.
   —Precis.
   Han suckade tungt.
   —Tro mig, dr Hardacre, det fanns en tid då jag kunde säga som ni nu gör. Mina goda nerver var allmänt omtalade i Indien. Inte ens under upproret svek de mig ens ett ögonblick, och likväl ser ni nu vad det har blivit av mig — kanske den mest räddhågade mannen i hela Wiltshire. Tala inte så övermodigt om sådana saker, för ni kan själv bli satt på ett sådant prov som jag — ett prov, som kan sluta endast på dårhuset eller i graven.
   Jag väntade tåligt tills han skulle anse det lämpligt att gå vidare i sitt förtroende. Jag behöver väl knappast säga, att hans inledning hade fyllt mig med intresse och förhoppningar.
   —Under många år, dr Hardacre, fortsatte han, har både mitt och min hustrus liv varit olyckligt på grund av en händelse som är så. fantastisk, att det nästan gränsar till det löjliga. Om ni inte är rädd av er, dr Hardacre, skulle jag sätta stort värde på att få höra er mening om detta fenomen som besvärar oss så.
   —Om mitt utlåtande kan ha något värde står jag fullständigt till ert förfogande. Får jag be om närmare upplysningar om fenomenet.
   —Jag tror att er erfarenhet kommer att bli av större värde som bevis betraktat om ni inte i förväg får reda på det som ni kommer att möta i min berättelse. Ni har själv reda på de undanflykter med vilka en vetenskaplig skepsis kastar tvivel på en framställning. Det är så gott att vara på sin vakt mot dem i förväg.
   —Vad skall jag göra?
   —Det skall jag säga er. Skulle ni vilja följa med mig den här vägen? Han förde mig ut ur matrummet och längs en lång korridor tills vi nådde en dörr vid slutet av den. Där innanför var ett stort kalt rum inrett till ett laboratorium och med talrika vetenskapliga instrument och flaskor. En hylla löpte längs ena sidan, på den stod en lång rad glasburkar som innehöll patologiska och anatomiska preparat.
   —Ni ser att jag ännu fuskar i några av mina gamla studier, sade sir Dominick. De här burkarna är återstoden av den samling som en gång varit så gott som fullständig, men olyckligtvis förlorade jag största delen när mitt hus i Bombay brann ned 1892. Det var en mycket olycklig händelse för mig — på mer än ett sätt. Jag hade många preparat i olika sjukdomsstadier, och min samling över mjälten var helt enkelt enastående. Detta är blott kvarlevorna.
   Jag såg över dem och fann att de verkligen var av mycket stort värde och var rariteter från patologisk synpunkt sett: uppsvällda organ, gapande blåsor, förvridna ben, otäcka parasiter — en besynnerlig utställning av indiska produkter.
   —Som ni ser finns det en liten bänk här, sade min värd. Det var långt ifrån vår mening att erbjuda en gäst ett så torftigt läger, men eftersom saken har tagit denna vändning skulle det vara mycket vänligt av er om ni ville vara, nöjd med att tillbringa natten här. Jag ber er, att ni inte tvekar att säga ifrån om ni finner idén alltför motbjudande.
   —Tvärtom, sade jag, den är mycket angenäm.
   —Mitt eget rum är det andra till vänster, så att om ni skulle få behov av sällskap kommer jag så fort ni ropar på mig.
   —Jag hoppas att jag inte skall behöva störa er.
   —Det är inte troligt att jag sover. Jag brukar inte sova mycket. Tveka inte att kalla på mig.
   Efter denna överenskommelse sökte vi upp lady Holden i vardagsrummet och samtalet rörde sig om mindre djupsinniga. ting.
   Det var inte tillgjordhet från min sida då jag sade att jag fann det angenämt att ha ett nattligt äventyr i sikte. Jag vill inte göra anspråk på att äga större fysiskt mod än andra, men vet man något om en sak minskar det denna oklara och odefinierbara skräck som är det som mest uppjagar inbillningskraften. Den mänskliga hjärnan tar inte mot intryck av mer än en stark sinnesrörelse åt gången, och om den är fylld av nyfikenhet eller vetenskaplig entusiasm finns inte någon plats för fruktan. Det är visserligen sant att min farbror hade försäkrat mig att han hyste samma åsikt, men jag tänkte att hans förstörda nervsystem i lika hög grad kunde bero på hans fyrtioåriga vistelse i Indien som på det faktum att någon andeuppenbarelse skulle ha drabbat honom. Jag hade åtminstone friska nerver och klar hjärna, och det var med samma angenäma rysning inför det som skulle komma som den en idrottsman känner, då han tänker på sitt spel, som jag stängde laboratoriedörren bakom mig och endast till hälften avklädd lade mig på bänken som var försedd med en grov filt.


   Det var inte precis den bästa atmosfär i detta sovrum. Luften var tung av många kemiska dunster, mest av denaturerad sprit. Inte heller var prydnaderna i mitt rum mycket rogivande, rakt framför mina ögon den motbjudande hyllan full av glasburkar med innehåll som erinrade om sjukdomar och lidande. Det fanns ingen rullgardin för fönstret och månen kastade sitt vita sken in i rummet och tecknade i silverskrift fönstrets konturer på väggen mitt emot. När jag hade släckt mitt ljus hade denna ljusa fläck mitt i detta mörker ett oroande utseende. En fullkomlig tystnad härskade i det gamla huset, så att det svaga suset från träden utanför, nådde mina öron sakta och lugnande. Det kan ha berott på detta sömngivande vyssjande eller, på min tröttsamma dag, att jag slutligen föll i en djup och drömlös sömn efter att länge ha legat i halvslummer under fåfänga försök att hålla mig vaken ... Jag sade att han sträckte upp sina händer men jag borde ha sagt armar, för då han gjorde sin åtbörd av förtvivlan lade jag märke till något egendomligt i hans utseende. Han hade endast en hand. Då rockärmarna hängde ned från de uppsträckta armarna såg jag tydligt den vänstra, men den högra slutade i en knölig och vanställd stump. I varje annat avseende var han som andra människor, och jag hade både sett och hört honom så tydligt att jag lätt kunde tro att det var en av sir Dominicks indiska tjänare som hade kommit in i mitt rum för att söka efter något. Det var endast hans plötsliga försvinnande som gjorde att jag kände mig en smula kuslig till mods. Jag sprang upp från min bädd, tände ett ljus och undersökte hela rummet omsorgsfullt. Det fanns inga spår efter min besökare, och jag kunde inte bli kvitt tanken att det ändå hade varit något i hans uppenbarelse som stred mot naturens lagar. Jag låg vaken under återstoden av natten men ingenting annat störde mig.
   Jag väcktes av något ljud i rummet och jag reste mig genast upp i bädden. Några timmar hade förflutit, för den fyrkantiga ljusfläcken på väggen hade flyttat sig längre ned och åt sidan så att den befann sig snett framför mig. Resten av rummet var försänkt i djupt mörker. Först kunde jag inte se något, men småningom allteftersom mina ögon vande sig vid mörkret såg jag med en rysning, som all min vetenskapliga bildning inte fullständigt kunde hindra, att något rörde sig sakta utmed hyllan på väggen. Ett sakta släpande ljud som av mjuka tofflor trängde till mina öron, och jag såg otydligt att en mänsklig varelse kom smygande från dörren. Då han kom in i månskenet såg jag mycket klart vad det var, och vad han var sysselsatt med. Det var en liten tjock man klädd i ett slags mörkgrå dräkt som hängde rakt ned från hans axlar ända till fötterna. Månen belyste hans ansikte, och jag såg att han hade chokladbrun hudfärg och att det svarta håret var samlat i en knut i nacken liksom hos en kvinna. Han gick sakta och hans ögon var riktade på denna rad av flaskor som innehöll dessa osympatiska, mänskliga kvarlevor. Han tycktes omsorgsfullt undersöka burk efter burk. När han hade kommit till den sista, alldeles mitt emot min bädd, stannade han, sträckte upp sina händer med en åtbörd av förtvivlan och försvann ur min åsyn. Jag brukar stiga upp tidigt men min farbror var ännu tidigare. Jag fann honom gå fram och tillbaka på gräsplanen vid sidan om huset. Han sprang ivrigt mot mig när han såg att jag kom ut genom dörren.
   Nå, nå! ropade han. Såg ni honom?
   En indier med endast en hand?
   —Ja, precis.
   —Ja, jag såg honom — och jag berättade för honom allt som hade hänt. När jag hade slutat förde han mig in i sitt arbetsrum.
   —Vi har en liten stund kvar till frukosten, sade han. Det är tillräckligt för att ge er en förklaring över denna sällsamma sak — så långt jag kan förklara det som i själva verket är oförklarligt. Först och främst, när jag säger er att det inte har gått en enda natt under fyra år, varken i Bombay, ombord på något skepp eller här i England, utan att min sömn har blivit störd av denne man så kan ni förstå hur det kommer sig att jag numera endast är en spillra av mitt forna jag. Hans program är alltid detsamma. Han visar sig först vid min säng, skakar mig kraftigt i axeln, går från mitt rum in i laboratoriet, går sakta utmed raden av mina flaskor och försvinner sedan. Mer än tusen gånger har detta upprepats.
   —Vad vill han?
   —Han vill ha tillbaka sin hand.
   —Sin hand?
   —Ja, det tilldrog sig på detta sätt. För tio år sedan for jag på sjukbesök till Perhawur, och när jag var där, ombads jag att sköta om handen på en inföding, som var på genomresa med en afganisk karavan. Mannen tillhörde någon stam som bodde någonstans bland bergen, på andra sidan Kaffiristan. Han talade blandad pushtoo, och det var med knapp nöd jag förstod vad han sade. Hans hand var mycket svårt skadad och jag gjorde klart för honom att det var endast genom att amputera handen som han kunde hoppas på att rädda sitt liv. Efter mycken övertalning gick han med på operationen, och när den var över frågade han mig vad jag begärde. Den stackars mannen var nästan tiggare så att tanken på arvode var orimlig, men jag svarade på skämt att min betalning skulle vara hans hand, och att jag ämnade lägga den till min patologiska samling.
   Till min förvåning gjorde han många invändningar mot mitt förslag, och han förklarade att i enlighet med hans religion var det mycket viktigt att kroppen var fullständig efter döden och sålunda kunde vara en fullkomlig boning för själen. Det är en gammal tro, och egypternas mumier har sitt ursprung på grund av en liknande övertygelse. Jag svarade honom att hans, hand redan var av och frågade honom hur han tänkte bevara den. Han svarade att han skulle lägga den i salt och föra den med sig. Jag sade till honom, att den skulle vara i säkrare förvar hos mig och att jag hade bättre medel än salt för att bibehålla den. Då han märkte att jag verkligen menade att omsorgsfullt gömma den försvann hans motstånd genast.
   — Men kom ihåg, sahib, sade han, att jag kommer att vilja ha tillbaka den när jag är död. Jag skrattade åt anmärkningen och tänkte inte mera på saken. Jag återvände till min praktik, och han var efter en tid i stånd att fortsätta sin resa till Afganistan.
   Nå, som jag berättade för er förra natten uppstod en häftig eldsvåda i mitt hus i Bombay. Det blev till hälften nedbränt och bland annat blev min patologiska samling till största delen lågornas rov. Det som ni nu ser där är blott återstoden av den. Handen som tillhörde mannen från bergen förstördes med de andra sakerna men jag tänkte inte vidare på det då. Detta hände för sex år sedan.
   För fyra år sedan — två år efter eldsvådan — väcktes jag en natt av att någon ursinnigt ryckte i min ärm. Jag reste mig upp i den tro att min hund försökte väcka mig. Men i stället såg jag min förre indiske patient klädd i den långa grå dräkt som är utmärkande för hans folk. Han sträckte upp sin armstump och såg förebrående på mig. Sedan gick han bort till mina flaskor, som jag då hade i mitt rum, och undersökte dem noggrant, därefter gjorde han en åtbörd av vrede och försvann. Jag fick veta att han just hade dött, och att han hade kommit för att kräva tillbaka sin hand, vilken jag hade lovat att säkert bevara åt honom.
   Det är hela historien, dr Hardacre. Varenda natt vid samma timme under fyra år har detta upprepats. Det hela är egentligen en bagatell men den har fullständigt tröttat ut mig, alldeles som vattendroppen som aldrig upphör att rinna nöter på stenen. Det har förorsakat en svår sömnlöshet, för jag kan inte sova, eftersom jag ligger och väntar på att han skall komma. Det har förgiftat både min och min hustrus ålderdom för hon har deltagit i mina bekymmer. Men nu hör jag frukostklockan och hon väntar otåligt att få veta hur ni har haft det i natt. Vi står bägge två i tacksamhetsskuld till er för er ridderlighet, för vår olycka blir lättare att bära då en vän delar den med oss om det så blott är för en enda natt, och det lugnar oss såtillvida, att vi är säkra på att vi fortfarande har vårt förstånd i behåll, något som vi ibland betvivlar.
   Detta var den egendomliga berättelse som sir Dominick anförtrodde mig — en berättelse som för många skulle ha synts som en fantastisk omöjlighet men som jag, efter den föregående nattens erfarenheter och på grund av min tidigare kännedom om sådana saker, var beredd att godta. Jag tänkte mig in i saken och manade fram allt mitt vetande och all min erfarenhet för att kunna stödja mig på dem. Efter frukosten överraskade jag min värd och värdinna genom att tillkännage att jag ämnade återvända till London med nästa tåg.
   —Min käre doktor, ropade sir Dominick i förtvivlan, ni får mig att känna att jag har gjort mig skyldig till ett svårt brott mot gästfrihetens lagar genom att besvära er med denna olycksaliga affär. Jag borde ha burit min börda ensam.
   —Det är verkligen för den här sakens skull som jag tänker resa till London, svarade jag, men ni misstar er, det försäkrar jag, om ni tror att jag fann nattens upplevelse obehaglig. Tvärtom jag tänker be om er tillåtelse att få komma tillbaka hit i afton och att tillbringa ännu en natt i laboratoriet. Jag vill gärna se den nattlige besökaren en gång till.
   Min farbror var mycket nyfiken att få veta vad jag tänkte göra, men då jag var rädd att ge honom några falska förhoppningar avstod jag från att tala om det. Jag var tillbaka i min egen våning strax efter lunch, och där friskade jag upp mitt minne genom att läsa en avhandling i en nyutkommen bok om ockultism. Denna avhandling hade dragit till sig min uppmärksamhet när jag första gången läste boken.
   Beträffande de jordbundna andarna, sade författaren, är en allt förhärskande idé, som med all makt tränger sig på dem i dödsstunden, tillräcklig för att hålla dem kvar i denna materiella värld. De är detta och det kommande livets amfibier, i stånd att vandra från det ena till det andra. Det som kan binda en själ så fast vid ett liv vars kropp den redan har övergivit måste ha sin rot i en våldsam sinnesrörelse. Girighet, hämnd, ångest, kärlek och medlidande kan verka på detta sätt. Som regel kommer det från en ouppfylld önskan, och när denna önskan har blivit uppfylld släpper det materiella sitt grepp. Man känner till många fall som visar hur dessa besök ideligen upprepas, men även att de upphör då den besökande har fått sina önskningar uppfyllda eller, om detta inte kan ske, genom en förståndig kompromiss.
   En förståndig kompromiss,- det var dessa ord som jag hade letat efter i mitt minne hela morgonen, och som jag nu kände igen. Ingen verklig gottgörelse kunde ske här men en kompromiss, en skälig ersättning! Jag reste genast med tåget ut till Shawell Sjömanssjukhus där min gamle vän Jack Hervett var läkare. Utan att berätta de närmare omständigheterna lyckades jag göra klart för honom vad jag ville ha.
   —En brun mans hand, sade han förvånad. Vad i all världen skall du med den?
   —Bry dig inte om det. Jag skall berätta det för dig någon gång längre fram. Jag vet att ni brukar ha många indier på era avdelningar.
   —Jag skulle tro det. Men en hand . . . Han funderade litet och ringde sedan på en klocka.
   —Travers, sade han till ett av sina biträden, vad blev det av den indiske sjömannens händer som vi amputerade i går? Jag menar den där karlen från dockorna vid Ostindiska kompaniet, han som hade blivit klämd i ångarens vinsch.
   —De ligger i likrummet.
   —Lägg in en av dem i sprit och ge den till dr Hardacre.
   Långt före middagen var jag tillbaka i Rodenhurst med detta besynnerliga förvärv som var resultatet av min stadsresa. Jag sade fortfarande ingenting till sir Dominick men jag tillbringade natten i laboratoriet och jag placerade den indiske sjömannens hand i en av glasburkarna i närheten av min bädd.


   Jag var så intresserad av att få se vilken utgång mitt experiment skulle få att det inte var tal om någon sömn. Med en nattlampa bredvid mig satt jag och väntade tåligt på att den nattlige besökaren skulle infinna sig. Denna gång såg jag honom tydligt ända från det han gjorde sitt inträde i rummet. Han visade sig först vid dörren liksom i ett töcken, men de obestämda konturerna antog småningom fastare form och slutligen syntes tydligt en mans gestalt. Tofflorna som stack fram under den grå dräkten var röda och utan hälar, och det var förklaringen till det svaga hasande ljud som uppkom då han gick. Liksom natten förut gick han långsamt förbi raden av flaskor tills han slutligen stannade framför den som innehöll handen. Han sträckte sig efter den under det att hela gestalten darrade av förväntan, tog ned den, undersökte den ivrigt och kastade den sedan, under det hans ansikte förvreds av vrede och besvikelse, ned på golvet. Det hördes en skräll som genljöd i hela huset och när jag såg upp hade indiern med den stympade armen försvunnit. Ögonblicket efteråt flög dörren upp och sir Dominick rusade in.
   —Ni är väl inte skadad? ropade han.
   —Nej — endast djupt besviken. Han såg förundrad på glasskärvorna och den bruna handen på golvet.
   —Gode Gud, ropade han, vad är detta?
   Jag berättade min idé för honom och den bedrövliga utgången av den. Han lyssnade uppmärksamt men skakade på huvudet.
   —Det var en god tanke, sade han, men jag är rädd att det inte går så lätt att få slut på mitt lidande. Men en sak yrkar jag bestämt på. Det är att ni aldrig mer under någon förevändning får vistas i detta rum. Min fruktan att något kunde ha hänt er, då jag hörde denna skräll, plågade mig mer än något av allt det andra som jag har gått igenom. Jag vill inte att det upprepas.
   Han tillät emellertid, att jag tillbringade återstoden av natten där jag var, och jag låg där och grubblade över problemet och beklagade det misstag jag gjort. Det första jag såg när det ljusnade på morgonen var den indiske sjömannens hand, som fortfarande låg på golvet som en påminnelse om mitt misslyckande. Jag låg och betraktade den — och plötsligt flög en tanke genom min hjärna som kom mig att darrande av upphetsning hoppa upp från bädden. Jag tog upp den dystra reliken från golvet. Ja, det var verkligen så. Det var indierns vänstra hand.
   Med första tåg reste jag in till staden och skyndade genast bort till sjukhuset. Jag kom ihåg att sjömannen hade fått båda sina händer amputerade, men jag var rädd för att den hand som jag var på jakt efter redan hade blivit förd till krematoriet. Mina farhågor hade varit onödiga, den förvarades ännu i likrummet. På kvällen återvände jag till Rodenhurst efter väl uträttat ärende och med material till ett nytt experiment.
   Men sir Dominick ville inte höra talas om att jag än en gång skulle sova i laboratoriet. Han slog dövörat till för alla böner. Det plågade honom att utöva en sådan gästfrihet, och han kunde inte längre tillåta det. Jag lade därför ner den bruna handen i en glasburk precis, som jag hade gjort med den andra natten före och tillbringade sedan natten i ett bekvämt sovrum i en annan del av huset på något avstånd från scenen för mina äventyr.
   Trots detta ville inte ödet att jag skulle få njuta av en ostörd sömn. Mitt i mörkaste natten kom min värd in i mitt rum med en lampa i handen. Hans jättelika utmärglade gestalt var insvept i en löst sittande nattrock, och hela hans uppenbarelse skulle helt visst ha verkat mera skräckinjagande för en man med svaga nerver än indierns natten förut. Men jag blev inte så förundrad över att han kom som mer över uttrycket i hans ansikte. Han såg ut att i ett slag ha blivit minst tjugo år yngre. Ögonen glänste, hela hans ansikte strålade, och han vinkade triumferande med handen. Jag reste mig förundrad upp i sängen och stirrade sömnigt på min värd. Men hans ord jagade snart sömnen ur mina ögon.
   —Vi har gjort det! Vi har lyckats! ropade han. Min käre dr Hardacre, hur skall jag någonsin i denna världen kunna återgälda vad ni har gjort för mig.
   —Menar ni verkligen att det har lyckats?
   —Det gör jag verkligen. Jag var säker på, att ni inte skulle ha något emot att bli väckt av sådana nyheter.
   —Ha något emot! Det har jag verkligen inte! Men är det verkligen sant?
   —Jag tvivlar inte alls. Jag har er att tacka för så oändligt mycket, min käre doktor, att aldrig i hela mitt liv har jag stått i så stor skuld till någon människa och kommer heller aldrig att göra det. Vad kan jag väl göra för att vedergälla er? Försynen måste ha sänt er till min hjälp. Ni har räddat både mitt förnuft och mitt liv, för skulle jag ha härdat ut endast ett halvt år till är jag säker på att slutet hade blivit antingen en cell i dårhuset eller en likkista. Och min hustru — det kom henne att tyna bort inför mina ögon. Aldrig skulle jag ha trott det var möjligt att någon mänsklig varelse kunde lyfta denna börda från mig. Han grep min hand och tryckte den i sin beniga hand.
   —Det var endast ett experiment — ett sista djärvt försök — men jag är uppriktigt glad att det har lyckats. Men hur vet ni att allt är riktigt? Har ni sett någonting?
   Han satte sig vid sidan om min säng.


   —Jag har sett nog, sade han. Det ger mig den tillfredsställelsen att veta att jag aldrig skall bli störd mera. Det som hänt är snart omtalat. Ni vet att den där varelsen alltid brukade komma vid en viss timme. I natt kom han i vanlig tid och väckte mig på ett till och med våldsammare sätt än annars. Jag antar, att hans bitterhet och vrede mot mig hade ökats på grund av den föregående nattens besvikelse. Han såg på mig med vredgad blick och gick sedan den vanliga rundan. Men några minuter senare såg jag honom för första gången sedan denna förföljelse började komma tillbaka till mitt rum. Han log. Jag såg hans vita tänder glänsa i halvdunklet. Han stod vid foten av min säng med ansiktet vänt mot mig och tre gånger gjorde han en djup bugning. Denna österländska hälsning betydde att han tog ett högtidligt farväl. Vid den tredje bugningen sträckte han armarna över huvudet och jag såg båda händerna sträckas ut i luften. Därefter försvann han, som jag hoppas för alltid.
   Detta är det egendomliga experiment som jag utförde, och med vilket jag vann min farbrors, den berömde indiske läkaren, tacksamhet och tillgivenhet. Hans förhoppningar gick i uppfyllelse, och aldrig mera stördes han av den outtröttlige indiern som kom för att söka sin förlorade hand. Sir Dominick och lady Holden fick njuta av en lycklig ålderdom som såvitt jag vet inte fördunklades av någon sorg, och de dog båda endast några veckor efter varandra under den stora influensaepidemin. Så länge han levde var jag hans rådgivare och hjälp i det som rörde engelska förhållanden, som han visste så litet om, och jag hjälpte honom även med köpet och förvaltningen av hans egendomar. Det var därför ingen stor överraskning för mig när jag genom hans testamente slutligen fann mig gynnad på bekostnad av fem förbittrade kusiner på ett sätt som på en enda dag gjorde mig till huvudmannen för en betydande släkt i Wiltshire, från att ha varit en fattig lantdoktor, som måst arbeta hårt för sin utkomst. Jag har åtminstone orsak att välsigna minnet av mannen med den bruna handen och den dag, då jag var nog lycklig att befria Rodenhurst från hans ovälkomna närvaro.







Det är ett ämne till bedrövelse för alla som vandrar genom denna stora stads gator eller färdas på landsbygden att se gatorna, vägarna och kyffenas dörrar fyllda till trängsel med tiggare av kvinnligt kön, åtföljda av tre, fyra eller sex barn, alla i trasor, som besvärar varje förbipasserande med böner om allmosor. I stället för att söka arbeta för ett hederligt uppehälle måste dessa mödrar använda hela sin tid till att ströva omkring och tigga mat till sina hjälplösa barn, vilka när de har växt upp antingen blir tjuvar av brist på arbete eller lämnar sitt dyra fädernesland för att slåss för tronpretendenten i Spanien eller sälja sig till Barbados.
   Jag tror nog att alla håller med mig om att detta oerhörda antal barn i armarna eller på ryggen eller i hälarna på sina mödrar - och ofta på sina fäder -, i kungadömets nuvarande beklagliga läge är en mycket stor extra belastning; och att därför den som kunde fundera ut en hederlig, billig och enkel metod att göra dessa barn till goda och nyttiga medlemmar av samhället, har gjort sig så förtjänt om det allmänna bästa att han borde få sin staty rest, som ett minne över en samhällsbevarare.
   Men jag tänker ingalunda inskränka mig till att sörja blott för yrkestiggarnas barn. Jag sträcker mig vida längre: jag avser samtliga barn av en viss ålder vars föräldrar är lika oförmögna att försörja dem som de vilka vädjar till vår barmhärtighet utefter gatorna.
   För egen del har jag i många år haft mina tankar på detta viktiga ämne och noga övervägt andra tänkares förslag och planer, men jag har funnit dem alla byggda på grova felräkningar. En nyvalpad unge kan leva nästan enbart på modersmjölken i ett års tid. Kanske behöver han annan föda för upp till två shillings: denna summa eller dess motsvarighet i matrester kan modern säkert få ihop genom sitt lagliga näringsfång tiggeriet. Och det är just när barnen har fyllt ett år som mitt förslag tar hand om dem och ser till att de inte blir någon börda för sina föräldrar eller socknen. I stället för att sakna mat och kläder under resten av sitt liv kommer de att bidra till livnärandet, och delvis beklädandet, av tusentals människor.
   En annan stor fördel med mitt förslag är att det kommer att förhindra dessa frivilliga missfall och denna förfärliga plägsed hos kvinnor att mörda sina oäkta barn, vilka är, ack! alltför vanligt förekommande hos oss. Jag tror att de offrar sina stackars oskyldiga barn snarare för att undvika kostnaderna än skammen - kan icke detta bringa även det hårdaste och mest omänskliga hjärta till tårar och medlidande?
   Antalet själar i Irland uppskattas vanligen till en och en halv miljon. Jag beräknar att i omkring tvåhundratusen par av dessa är hustrurna avelsdugliga. Från denna summa drar jag bort trettiotusen par som är i stånd att underhålla sina egna barn, ehuru jag fruktar att det knappast kan vara så många under kungadömets nuvarande trångmål. Om vi emellertid utgår från denna siffra, så återstår etthundrasjuttiotusen avelshonor. Från dem drar jag femtiotusen, beräknat efter de kvinnor som får missfall eller vars barn dör av olycksfall eller sjukdom under första året. Återstår endast etthundratjugotusen barn om året födda av fattiga föräldrar: frågan är hur dessa barn skall kunna dras upp och hållas vid liv. Som jag redan har sagt är detta under nuvarande förhållanden totalt omöjligt med alla hittills använda metoder. Ty vi kan varken sysselsätta dem i hantverk eller jordbruk; vi bygger inga hus (jag menar på landsbygden) och vi odlar ingen jord. Blott sällan kan de skaffa sig bröd för dagen genom att stjäla innan de har nått sex års ålder, utom när de har särdeles goda anlag, fast jag måste tillstå att de lär sig yrkets grunder mycket tidigare. Men under denna tid kan de egentligen blott betraktas som lärlingar, som jag har fått höra av en framstående herre i grevskapet Cavan, vilken försäkrade att han inte kände till mer än ett eller två exemplar under sex år ens i den del av kungadömet som var vida berömd för den kortaste utbildningstiden i detta yrke.
   Våra affärsmän har förklarat för mig att en pojke eller flicka under tolv år inte är någon säljbar artikel, och att de när de nått denna ålder inte kan inbringa mer än tre pund eller allra högst tre pund och en halvkrona i öppna marknaden. De kan alltså inte sägas vara någon affär varken för föräldrarna eller kronan, eftersom kostnaden för mat och klädtrasor har uppgått till åtminstone fyra gånger denna summa.
   Därför skall jag nu i all anspråkslöshet framlägga mina egna tankar, vilka jag hoppas inte skall kunna väcka ens den minsta protest.
   En mycket erfaren amerikan i min bekantskapskrets i London har sagt mig att ett ungt, friskt och välnärt barn vid ett års ålder är en synnerligen delikat, närande och hälsosam föda, antingen det serveras stuvat, rostat, ugnsstekt eller kokt (och jag tvivlar inte på att det skulle göra sig lika bra i en frikassé eller ragu).
   Nu är mitt hovsamma förslag att allmänheten måtte besinna, huruvida inte tjugotusen av de hundratjugotusen barn jag kom till i min uträkning, skulle kunna reserveras för avel; varav i så fall en fjärdedel av manligt kön, vilket är mer än vi brukar lägga på av får, nötkreatur eller svin. Mitt skäl för detta är att dessa barn sällan är frukter av äktenskap - en omständighet som våra vildar inte brukar ägna någon vidare eftertanke -, och att därför en individ av mankön skulle kunna betjäna fyra av kvinnligt kön. Vidare föreslår jag att resterande hundratusen måtte vid ett års ålder utbjudas till salu till framstående och förmöget folk över hela kungadömet. Modern skulle tillhållas att låta dem dia ordentligt under sista månaden, så att de måtte bli knubbiga och feta som det passar sig för ett gott bord. Ett barn räcker för två rätter om man har främmande, och om familjen dinerar ensam bör fram- eller bakdelen förslå. Kryddad med litet peppar och salt blir den mycket god uppvärmd, särskilt vintertid.
   Jag har räknat med att ett nyfött barn i genomsnitt bör väga tolv skålpund, och om det får tillräcklig föda öka till tjugoåtta skålpund på ett år.
   Jag medger att detta livsmedel blir något dyrt; det skulle därför lämpa sig synnerligen väl för godsägare, vilka för övrigt eftersom de redan har tillgodogjort sig större delen av föräldrarna, bör ha förhandsrätt till barnen.
   Säsongen för barnkött kommer att täcka hela året, men tillgången blir störst i mars och under tiden närmast före och efter denna månad. Ty vi läser hos en allvarligt syftande fransk författare ( Rabelais) att fisk är en föda som mycket befrämjar fruktsamheten: följaktligen föds i katolska länder flera barn omkring nio månader efter fastan än vid någon annan årstid. Om vi då räknar med ett år efter fastan, blir marknaden mera mättad än vanligt; hos oss går ju åtminstone tre papistiska barn på ett annat. Ännu en fördel med mitt förslag blir då att det kommer att minska antalet papister i vårt land.

Ansprakslost 2

   Jag har redan uppskattat kostnaden för att föda upp ett tiggarbarn (under vilken rubrik jag räknar in avkomman efter alla statare och arbetare samt fyra femtedelar av lantbrukarna) till omkring två shillings per Annum [per år], klädtrasorna inräknade. Och jag tror inte att någon gentleman skulle knota över att ge tio shillings för ett nyslaktat, fett och präktigt barn; som jag redan har sagt räcker det till fyra utomordentligt närande kötträtter om han blott har någon nära vän till middagen eller äter i familjekretsen. På detta vis lär sig godsägaren att bli en utmärkt herre över sin egendom, och hans popularitet bland de underlydande kommer att ökas; medan modern får en nettoförtjänst på åtta shillings och kommer att kunna användas för arbete tills hon producerar nästa barn.
   De som är mera om sig (vilket jag måste erkänna att tiderna kräver) kan flå kroppen. Väl garvat kan skinnet bli till förträffliga damhandskar och sommarstövletter för fina herrar.
   Här i Dublin kan slakthus för detta ändamål inrättas på de lämpligaste platserna, och vi kan vara övertygade om att slaktare inte kommer att felas. Personligen rekommenderar jag dock att man köper barnen levande och anrättar dem rykande färska, som vi gör när vi helsteker grisar.
   En mycket förtjänt person, en sann fosterlandsvän vars dygder jag skattar synnerligen högt, behagade för en kort tid sedan under ett resonemang om detta ämne lägga fram ett förslag om ett pikant tillägg till min plan. Han sade att många herrar i kungadömet på senare år hade skjutit bort sitt bestånd av rådjur; han förmodade att bristen på villebråd skulle kunna botas med ett förråd av gossar och flickor, ej överstigande fjorton eller understigande tolv år; ett stort antal av båda könen stode nu i varje grevskap på gränsen till svält eftersom de ej kunde få arbete eller anställning; de kunde levereras av sina föräldrar om dessa voro i livet, annars av närmaste släkting. Men med all tillbörlig respekt för en så lysande vän och förtjänstfull patriot kan jag inte helt dela hans åsikter.
   Ty när det gäller dem av manligt kön, försäkrar min amerikanske bekantskap att han har haft mycken erfarenhet av dem och att deras kött i allmänhet var magert och segt, som våra skolpojkars, på grund av deras ständiga kroppsrörelse; ävenledes var deras smak mindre angenäm. Och att göda dem skulle inte vara lämpligt för den tilltänkta uppgiften. Och vad de kvinnliga beträffar vågar jag ödmjukligen framföra att det skulle vara en förlust för allmänheten, eftersom de inom kort skulle bli avelshonor. Det är dessutom inte osannolikt att några samvetsömma personer skulle komma med den (högst oberättigade) invändningen mot hela företaget att det nästan gränsar till grymhet; och jag måste säga att den invändningen alltid har synts mig vara den tyngst vägande av alla mot varje än så välment förslag.
   Men för att göra min vän rättvisa: han erkände att tanken egentligen hade ingivits honom av den ryktbare Salmanaazor, en inföding från Formosa som kom från denna ö till London för omkring tjugo år sedan och samtalsvis anförtrodde min vän, att om någon ung person i hans land råkade bli avrättad, sålde skarprättaren liket till förnämt folk som en delikatess. Under Salmanaazors tid såldes kroppen av en rundlagd flicka på femton år, som hade blivit korsfäst för ett försök att förgifta kejsaren, till Hans kejserliga majestäts statsminister och andra stora mandariner vid hovet, i stycken från galgen, för fyra hundra kronor. Och jag nekar inte till att om man använde sig på samma sätt av åtskilliga rundlagda unga flickor i denna stad som inte äger fyra pence men ändå färdas i bärstol och visar sig på teatern och på balerna i utländskt bjäfs som de inte har betalt: då skulle kungadömet inte lida någon skada.
   En del människor av melankoliskt sinnelag är mycket bekymrade över det stora antal fattiga som är gamla, sjuka eller lemlästade, och man har bett mig försöka tänka ut en plan för hur nationen skall kunna befrias från denna tryckande börda. Men här ser jag inte den minsta svårighet - det är ju allmänt känt att dessa människor dagligen dör och ruttnar bort av kyla och hunger och smuts och ohyra, så fort som man rimligtvis kan vänta sig. Och vad beträffar de yngre arbetarna, är det nästan lika hoppfullt ställt med dem. De kan inte få arbete, och följaktligen tynar de bort av brist på näring till den grad att om de någon gång råkar få ett tillfälligt uppdrag har de inte kraft nog att fullgöra det; det är alltså goda utsikter för att landet och de själva snart befrias från framtida vådor.
   Min utvikning har blivit för lång; jag återvänder till ämnet. Jag tror att fördelarna med mitt förslag är tydliga, många och av den största vikt.
   Ty, som jag redan har påpekat, för det första skulle det betydligt minska antalet papister som årligen prackas på oss. De är på samma gång nationens främsta avlare och farligaste fiender, och deras avsikt med att stanna i landet är att med tiden överlämna det till tronpretendenten. De hoppas att kunna vända till sin fördel frånvaron av de många frikyrkliga, som har föredragit att lämna sitt land framför att stanna kvar och mot sitt samvete betala tionden till en bilddyrkande katolsk kyrkoherde.
   För det andra kommer de fattiga arrendatorerna att disponera över en viss egendom, vilken enligt en framtida lagstiftning kan göras utmätningsbar och bidra till att betala deras arrende till godsägaren (säd och boskap är ju redan utmätta, och pengar är för dem en okänd sak).
   För det tredje: eftersom underhållet för hundratusen barn från två år och uppåt måste beräknas till åtminstone tio shillings per styck och år, kommer nationalförmögenheten att ökas med femtiotusen pund om året, oberäknat förtjänsten av en ny maträtt för alla förmögna herrar i kungadömet som är i besittning av en förfinad smak; och dessa pengar kommer att cirkulera bland oss själva, eftersom varan är helt och hållet av inhemskt ursprung och tillverkning.
   För det fjärde kommer de jämnt producerande avelshonorna utom förtjänsten på åtta shillings Sterling om året, att befrias från besväret att underhålla sina barn efter det första året.
   För det femte: detta födoämne skulle i hög grad öka tillströmningen till våra värdshus, vars innehavare naturligtvis kommer att vara förståndiga nog att skaffa sig de allra bästa recept för tillagningen. Följaktligen får de besök av alla fina herrar som med rätta smickrar sig med kännedom om god mat; och en skicklig kock som förstår sig på att behaga sina gäster kommer att kunna göra anrättningen så dyr de kan önska sig.
   För det sjätte skulle mitt förslag vara ett starkt incitament till äktenskap, vilket alla visa nationer antingen har uppmuntrat med belöningar eller framtvingat genom lagar och straffpåbud. Det skulle öka mödrarnas omsorg om och ömhet mot sina barn, eftersom de skulle veta att de små liven betydde en av det allmänna garanterad årlig inkomst i stället för utgifter. Inom kort skulle vi få se en ärlig tävlan mellan de gifta kvinnorna om vem av dem som skulle föra det fetaste barnet till marknaden. Männen skulle bli lika ömma mot sina hustrur under deras havandeskap som de nu är mot stona när de är med föl, mot korna som är med kalv eller suggorna som är färdiga att grisa; och aldrig skulle de vilja slå eller sparka dem (vilket nu alltför ofta händer), av fruktan för ett missfall.
   Jag skulle kunna räkna upp många andra fördelar. Till exempel: vår export av inlagt oxkött skulle kunna ökas med omkring tusen tunnor. Produktionen av fläsk skulle ökas, liksom konsten att tillverka god rökt skinka skulle göra framsteg. Det sistnämnda är i hög grad önskvärt hos oss; våra bord flödar ju över av fläsk på grund av det oändliga gris-slaktandet; och en gris kan på inget vis jämföras varken i smak eller konsistens med ett välfött, fett årsbarn. Helstekt kommer det sistnämnda att utgöra en förnämlig prydnad för Lordmayorns festbord, eller vilken annan offentlig tillställning som helst. Men denna och många andra fördelar beskriver jag inte närmare, eftersom jag framför allt vill fatta mig kort.
   Om vi antar att ettusen familjer i denna stad skulle bli stadiga avnämare av barnkött, och att åtskilliga andra skulle vilja ha det för sina kalas, i synnerhet vid bröllop och barndop, så kan vi räkna med att Dublin skulle konsumera omkring tjugotusen kroppar årligen, och resten av kungadömet (där de antagligen kommer att säljas något billigare) de återstående attiotusen.
   Jag kan inte tänka mig en enda invändning mot mitt förslag, utom möjligen den att det skulle åstadkomma en betydande befolkningsminskning i kungadömet. Detta medger jag öppet; och i själva verket var det en av grundorsakerna till att jag lade fram det inför världens ögon. Jag ber läsaren observera, att mitt medel är avsett endast för kungadömet Irland och inte för något annat som har funnits, finns eller (tror jag) kan komma att finnas på jorden. Därför må ingen man tala till mig om andra utvägar: att beskatta de frånvarande godsägarna med fem shillings på pundet; att använda varken kläder, möbler eller husgeråd av annan härkomst och tillverkning än vår egen; att helt förkasta alla utländska lyxvaror; att avlägsna de omkostnader våra kvinnor drar på sig genom högmod, fåfänga, lättja och spelgalenskap; att införa sparsamhet, klokhet och måttfullhet; att lära oss fosterlandskärlek, som vi saknar i högre grad än till och med lapparna eller invånarna i Topinamboo; att avblåsa våra strider och gruppbildningar; att inte längre bete oss som judarna, vilka var upptagna med att mörda varandra i det ögonblick deras stad erövrades; att inte sälja vårt land och vårt samvete för ingenting; att lära godsägarna att hysa åtminstone någon grad av barmhärtighet mot sina arrendatorer; samt till sist att ingjuta en anda av hederlighet, flit och yrkesskicklighet hos våra affärsmän, vilka, om ett beslut i dag kunde fattas att köpa endast irländska produkter, genast skulle slå sig ihop för att lura och bestjäla oss i fråga om pris, mått och kvalitet, och som aldrig hittills har kunnat förmås till ett enda försök till ärlig handel, hur ofta och allvarsamt de än har uppfordrats därtill.
   Jag upprepar: må ingen man tala till mig om dessa och liknande botemedel - inte förr än han har åtminstone en gnista av hopp om att det någonsin skall komma att företas ett kraftfullt och allvarligt menat försök att verkligen begagna dem.
   Men jag har tröttat ut mig under åratal genom att framföra fruktlösa, fåfänga drömmartankar; när jag till sist förtvivlade om framgång var jag lycklig nog att komma på detta förslag. Lika väl som det är nytt, är det solitt och praktiskt, det kostar ingenting annat än litet besvär som vi utan vidare orkar med och det utsätter oss inte för någon risk att stöta oss med England. Ty detta födoämne tål inte att exporteras, köttet är för mört för att länge kunna bevaras i salt (fast jag kanske skulle kunna nämna ett land som med glädje skulle sluka hela vår nation utan denna krydda).
   Jag håller emellertid inte så envist fast vid min åsikt att jag skulle förkasta ett projekt framlagt av förnuftiga män som vore lika oskyldigt, billigt, enkelt och effektivt. Men innan något sådant har lagts fram, motsagt min plan och erbjudande en bättre, ber jag upphovsmannen, eller upphovsmännen, vara vänliga att noga genomtänka två saker.
   För det första: som läget nu är, hur skall de kunna skaffa mat och kläder åt etthundratusen värdelösa munnar och ryggar? Och för det andra: eftersom det finns i runt tal en miljon varelser av mänsklig skapnad i detta kungadöme vars samlade tillgångar består av två miljoner pund Sterling i skuld - om man lägger tillsammans yrkestiggarna med flertalet lantbrukare, arrendatorer och arbetare med hustrur och barn, som i praktiken också är tiggare -; så tar jag mig friheten. att be de politiker som inte gillar mitt förslag att fråga föräldrarna till dessa dödliga om de inte i denna dag tycker att det skulle ha varit en stor lycka att ha blivit sålda till mat vid ett års ålder, i enlighet med mitt förslag. Då skulle de ha sluppit det ändlösa elände som de sedan dess har genomgått: godsägarnas förtryck, omöjligheten att betala sina arrenden (de hade varken pengar eller arbete), bristen på mat för dagen, bristen på kläder och husrum till skydd mot oblid väderlek; och den ofrånkomliga utsikten att vidarebefordra samma eller ännu värre öden till sina efterkommande intill evig tid.
   Jag förklarar av uppriktigt hjärta att jag inte har det minsta personliga intresse av att försöka befordra dessa nödvändiga åtgärder. Jag har inget annat motiv än mitt lands allmänna bästa: ökande av vår handel, omhändertagande av barnen, lindrande av de fattigas börda och förmedlandet av ett litet nöje åt de rika. Jag har inga barn som jag skulle kunna tjäna en enda penny på; mitt yngsta är nio år och min hustru befinner sig inte längre i barnafödandets ålder.






Sista flyttningslasset hade gått; hyresgästen, en ung man med sorgflor på hatten, vandrade ännu en gång genom våningen för att se om han glömt något. -- Nej, han hade icke glömt något, absolut ingenting; och så gick han ut, i tamburen, fast besluten att icke mer tänka på det han upplevat i denna våning. Men se, i tamburen, invid telefonen, satt ett halvt ark papper fastnubbat; och det var fullskrivet med flera stilar, somt redigt med bläck, annat klottrat med blyerts eller rödpenna. Där stod det, hela denna vackra historia, som avspelats på den korta tiden av två år; allt han ville glömma stod där; ett stycke mänskoliv på ett halvt ark papper.
   Han tog ner arket; det var sådant där solgult konceptpapper, som det lyser av. Han lade det på salskakelugnens kappa, och lutad över detsamma läste han. Först stod hennes namn: Alice, det vackraste namn han då visste, därför att det var hans fästmös. Och numret -- 15 11. Det såg ut som ett psalmnummer i kyrkan. Därpå stod: Banken. Det var han arbete, det heliga arbetet, som gav brödet, hemmet och makan, grunden till existensen. Men det var överstruket! Ty banken hade störtat, men han hade räddats över på en annan bank, dock efter en kort tid av mycken oro.
   Så kom det. Blomsterhandeln och hyrkusken. Det var förlovningen, då han hade fickan full av pengar.
   Därpå: möbelhandlarn, tapetserarn: han sätter bo. Expressbyrån: de flytta in.
   Operans biljettkontor: 50 50. De äro nygifta och gå på Operan om söndagarne. Deras bästa stunder då de själva sitta tysta, och råkas i skönhet och harmoni i sagolandet på andra sidan ridån.
   Här följer ett mansnamn, som är överstruket. Det var en vän, som nått en viss höjd i samhället, men som icke kunde bära lyckan, utan föll, ohjälpligt, och måste resa långt bort. Så bräckligt är det!
   Här synes något nytt ha inträtt i makarnes liv. Det står, med en fruntimmershand, och blyertspenna: "Frun". Vilken fru? -- Jo, den med den stora kappan och det vänliga deltagande ansiktet, som kommer så tyst, och aldrig går genom salen, utan tar korridorvägen till sängkammaren.
   Under hennes namn står Doktor L.
   För första gången dyker här upp namnet på en släkting . Det står "Mamma". Det är svärmodren, som diskret hållit sig undan för att icke störa de nygifta, men nu påkallas i nödens stund, och kommer med glädje, efter som hon behövs.
   Här börjar ett stort klotter med blått och rött. Kommissionskontoret: jungfrun har flyttat, eller skall en ny anställas. Apoteket. Hm! Det mörknar! Mejeribolaget. Här rekvireras mjölk, tuberkelfri.
   Kryddbon, slaktarn etc. Huset börjar skötas per telefon; då är husmodren icke på sin plats. Nej. Ty hon ligger till sängs.
   Det som sedan följde kunde han icke läsa, ty det börjar skymma för hans ögon, som det måtte göra för den drunknande på havet, när han skall se igenom salt vatten. Men där stod: Begravningsbyrån. Det talar ju nog! -- En större och en mindre, underförstått: kista. Och i parentes var skrivet: av stoft.
   Sedan stod där intet mer! Stoft slutade det med; och det gör det.
   Men han tog solpapperet, kysste det och lade det i sin bröstficka.
   På två minuter hade han genomlevat två år av sitt liv.
   Han var icke böjd, när han gick ut; han bar tvärtom sitt huvud högt, som en lycklig och stolt människa, ty han kände att han dock ägt det skönaste. Hur många arma, som aldrig fått det!







Jag måste från första början säga ifrån, att jag inte vill göras till ett med honom. Jag kan inte sätta namn på hans historier, och jag vill inte heller ta ansvaret för dem. Jag gör det här förbehållet — lägg väl märke till det här — för att man inte skall tvivla på min personliga hederlighet. Jag har i all anspråkslöshet en viss ställning, och jag har en hustru. Och för att inte såra det samhälle, som visar mig den äran att sätta värde på mig, och för hennes och mina barns och barnbarns skull kan jag inte våga mig så långt bort, som jag gjorde förr, eller stödja det otroliga med ungdomens bekymmerslöshet. Och därför upprepar jag, att jag frånsäger mig allt ansvar för denne
   Nimrod, denne väldige jägare, denne rättframme, blåögde, fräknige Thomas Stevens.

Och nu då jag har tagit skyldig hänsyn till mig själv och till de barn, som min hustru möjligtvis kommer att skänka mig, kan jag ha råd att vara ädelmodig.
   Jag skall inte kritisera de historier, som Thomas
   Stevens berättade för mig, och jag skall inte ens uttala något omdöme om dem. Om man frågar mig varför, kan jag bara svara, att jag inte har någon åsikt om dem.
   Länge har jag funderat, grubblat och vägt för och emot, men aldrig har jag kommit till samma resultat två gånger, därför — ja, så förhåller det sig troligen — att Thomas Stevens är bättre än jag. Om han har talat sanning, så är allt bra om han inte gjort det, så är det också bra. För vem kan bevisa det? Eller vem kan motbevisa det? Jag ställer mig själv utanför spelet, medan de tvivlande kan göra, som jag har gjort — ge sig i väg och uppsöka Thomas Stevens ansikte mot ansikte och diskutera de olika förhållandena med honom, som jag, om allt går bra, skall återberätta nu. Var finns han? Ja, det är mycket enkelt — någonstans mellan 53 :e graden nordlig latitud och nordpolen å ena sidan och på den andra i det bästa jaktdistriktet mellan Sibiriens östkust och det yttersta av Labrador.
   Att han befinner sig någonstans inom det här avgränsade område, det vågar jag ge mitt ord på, och jag är en hederlig man, som för min egen framtids skull är tvungen att tala sanning och föra ett rättskaffens liv.

Det är möjligt, att Thomas Stevens har umgåtts väldigt lättsinnigt med sanningen, men då vi första gången träffade varandra — det här bör man lägga märke till — kom han spatserande in i mitt liv vid en tidpunkt, då jag trodde, att jag var tusen miles från civilisationens yttersta vaktpost. Och då jag såg hans ansikte, det första mänskliga ansikte, som jag hade sett på många, långa månader, kunde jag ha sprungit upp och tryckt honom till mitt bröst — jag, som annars inte brukar visa mina känslor — om han inte hade sett ut, som om han ansåg sitt besök som det naturligaste i världen. Han kom bara helt enkelt klivande fram till mitt lägerbål, sa goddag, så som det är skick och bruk mellan män på mera trafikerade router, kastade mina snöskor åt ena sidan och ett par hundar åt den andra och gjorde på det här sättet plats för sig själv vid elden. Han sa att han bara kommit för att få låna en smula soda och se, om jag hade någon anständig tobak. Så drog han fram en ålderstigen pipa, stoppade den med största omsorg, och utan att så mycket som fråga om lov tömde han hälften av tobaken i min tobakspung över i sin. Jo, det var en mycket bra tobak. Han suckade tillfredsställd, som den som har ro i sinnet, och njöt av röken från de glödande, krusade tobaksbladen, så att det gjorde mig, gamle rökare, gott att se på honom.
   Var han jägare? Guldgrävare? Pälsjägare? Han ryckte på skuldrorna — nej, han drev bara lite omkring så där. Hade kommit hit upp från Stora
   Slavsjön för någon tid sedan och tänkte nu spatsera över till landet kring Yukon. Kommissionären i Koshim hade talat om, att det fanns guld i Klondyke, och han hade lust att ta sig dit över och titta lite på sakerna. Jag lade märke till att han använde det ursprungliga, nu föråldrade namnet Renfloden, som de äldsta på platsen tillåter sig göra för att visa sin överlägsenhet mot
   Chechaquas och nykomlingar i allmänhet. Men han gjorde det på ett så rättframt och naturligt sätt, att man inte kände sig sårad, och jag förlät honom. Han hade också tänkt sig, att innan han gick över vattendelaren till Yukon, skulle han göra en liten tripp uppåt Fort o' Good Hope.

Fort o' Good Hope ligger en bra bit upp mot norr, på andra sidan om polcirkeln, där endast några få män nånsin har satt sin fot, och när så en slusk kommer in till en på natten — Gud vet varifrån — för att sitta vid ens eld och börjar prata om att
   "spatsera omkring" och "ta en liten tripp" så är det hög tid att ta sig själv i kragen och jaga drömmarna på flykten. Och därför såg jag mig omkring, såg släden och tallriset, som var utbrett på marken som underlag för sovsäckarna, såg säckarna med proviant, kameran, hundarnas kalla andedräkt, som stod som en ring längs . utkanten av ljusskenet, och på himlen ett väldigt norrsken, som slog en bro över zenit från sydost till nordväst. Jag ryste. Det är någonting magiskt med nätterna häruppe i Nordlandet, och denna trolldom smyger sig över en som feber från sjuka sumpängar.
   Den slår sin klo i en och tvingar en på knä, innan man riktigt förstår det. Så stannade min blick på snöskorna, som låg i kors på marken, där han hade kastat dem, och jag sneglade också på min förr så välfyllda tobakspung. Minst hälften hade avdunstat.
   Detta var avgörande. Det var inte min fantasi, som hade spelat mig ett spratt.
   Antagligen halvt vanvettig genom brist på mat och sömn, sa jag till mig själv, medan jag satt och såg kritiskt undersökande på mannen — en av dessa guldgrävare, som under den vilda jakten kommit vilse och nu vandrade som en förtappad själ över ödemarker och okända djup. Nå, jag skulle låta hans stämningar följa sina egna banor, så kanske han till sist fick makt över sina förvirrade tankar. Vem vet — kanske kunde ljudet av en mänsklig röst hjälpa honom på rätt köl igen?
   Och därför uppmuntrade jag honom till att prata på och förvånades, eftersom han talade om de vilda djuren och om deras liv och sätt att färdas. Han hade jagat den sibiriske vargen i västligaste Alaska och stengetter i den mest okända delen av Rocky Mountains. Han påstod, att han kände till de gömställen, där den siste buffeloxen ännu höll till; att han hade följt vildrenshjordar på hundratusentals djur, att han hade sovit i Great Barrens på myskoxens vinterväg. Och nu ändrade jag åsikt om honom — det var första gången, men det blev absolut inte den sista — och ansåg honom för en sanningens apostel.
   Varför jag gjorde det, vet jag inte, men jag fick lust att upprepa en historia, som hade berättats för mig av en man, som hade levt så länge i landet, att han borde ha varit klokare. Det var om den store björnen, som alltid håller till på St. Elias branta sluttningar och aldrig förvillar sig ner på jämnare mark.
   Men för att det här djur skall vara riktigt lämpat för sin bergsboning, hade Gud inrättat det så, att benen på ena sidan var en hel fot kortare än på den andra.
   Vilket ju är väldigt bekvämt, det kan ingen förneka.
   Och jag beskrev jakten på det här sällsynta djur i mitt eget namn, hela tiden talande i första person singularis, presens indikativ, skildrade vederbörlig terräng, gjorde nödvändiga utsmyckningar och gav den en prägel av sannolikhet, väntande att få se mannen slagen av häpnad.
   Men nej! Om han hade tvivlat, kunde jag ha förlåtit honom. Om han hade motsagt mig och förklarat, att det inte fanns någon fara vid en sådan jakt, därför att djuret inte kunde vända om och gå andra vägen — om han hade gjort det, så kunde jag ha skakat hand med honom som med en broder i samma anda.
   Men visst inte! Han fnös föraktfullt, såg på mig och fnös igen. Så prisade han min tobak, lade upp den ena foten i mitt knä och bad mig undersöka hans fotbeklädnad. Det var en mucluc av det slag som användes av inuiterna, hopsydd med djursenor och utan pärlor eller andra utsirningar. Men det var skinnet, som gjorde dem så intressanta. Det var drygt en halv tum tjockt och påminde om valrosshud; men därmed var det också slut med likheten, eftersom ingen valross någonsin hade haft en så underbar hårväxt. På sidorna och vid anklarna hade håren nästan slitits bort genom gnidning mot buskar och snö, men längs översta kanten och baktill, där de hade varit mera skyddade, var de grova, svartgrå och mycket tjocka. Jag förde håren med något besvär åt sidan och såg intill huden efter det finare hårlager, som kännetecknar djuren i
   Nordlandet, men jag hittade inget. Det uppvägdes av längden på håret; eftersom de tofsar, som hade hållit stånd mot tidens tand, med säkerhet mätte sina sju, åtta tum i längd.
   Jag såg upp på mannen, och han drog tillbaka sin fot och frågade:
  — Har ni påträffat sådan hud på era St. Elias-björnar?
   Jag skakade på huvudet.
  — Nej, och inte heller på något annat djur, varken till lands eller sjöss, svarade jag uppriktigt. Jag visste inte vad jag skulle tro om den tjocka huden och de långa håren.
  — Den här huden, sa han utan minsta försök att ge sina ord någon särskild vikt, är av en mammut.
  — Åh prat, utbrast jag, eftersom det var. mig omöjligt att behålla min misstro för mig själv. Mammuten, min gode man, har för längesedan försvunnit från jordens yta. Vi vet, att den har existerat, därför att vi har hittat förstenade lämningar efter den i jorden och därför att den sibiriska solen ansåg det lämpligt att töa upp isen på ett berg, och ett fruset lik kom i dagen, men vi vet också, att det inte existerar något levande exemplar av arten. Våra upptäcktsresande ...
   Här avbröt han mig med ett otåligt:
  — Upptäcktsresande — pytt! Vekligt folk! Låt oss inte tala om dem! Men säg mig, mänska, vad ni inbillar er att ni vet om mammuten och dess tillvaro?
   Det fanns inget tvivel om att det här kunde göras till en god historia, och därför satte jag också bete på min krok och genomsökte mitt minne efter alla de detaljer jag kunde ha i min ägo angående berörda ämne. Jag började med att djuret var förhistoriskt, och till stöd för det här ryckte jag fram med alla de fakta jag kände till. Jag talade om de sibiriska sandåsarna, där det fanns så många mammutben; jag talade om de stora mängder fossilt elfenben, som Alaska
   Commercial Company hade köpt av innuiterna, och jag förklarade, att jag själv i det guldförande gruset i vattendragen längs Klondike hade funnit tänder, som var sex till åtta tum långa. — Alltsammans förstenat, sade jag och funnet bland avlagringar, som byggts på sedan tidernas morgon.
  — Jag kommer ihåg från det jag var en liten pojke, sade Thomas Steven med en föraktfull fnysning (han hade ett sådant fördömt sätt att fnysa på), då jag såg en förstenad vattenmelon. Och av den anledningen följer, att fastän dumma människor ibland kan inbilla sig, att de verkligen dragit upp eller ätit sådana, så existerar det inte mera något, som man kan kalla för vattenmelon.
  — För att bara ta upp frågan om födan, invände jag utan att närmare gå in på hans anmärkning, som var barnslig och inte hade något med saken att göra, — så måste jorden frambringa en oerhörd mängd växtlighet för att kunna hålla liv i så kolossala djur.
   Och ingenstans så långt norrut är jorden så fruktbar.
   Ergo kan mammuten inte existera längre.
  — Jag förlåter er okunnighet med hänsyn till många saker, som rör det här nordlandet, därför att ni är en ung man och inte har färdats omkring så mycket, Men på samma gång är jag mest böjd för att vara ense med er i ett avseende. Mammuten existerar inte längre. — Hur jag kan veta det? Jag dödade den sista av dem med min högra hand.
   Så talade Nimrod, den väldige jägaren. Jag kastade ett vedträ in bland hundarna och befallde dem att hålla inne med sina okristliga tjut. Det fanns inget tvivel om att inte denne lögnare av guds nåde, skulle öppna sin mun och ge mig betalt för min St. Elias-björn.

  — Så här gick det till, började han slutligen, då det åter blev stilla. — En dag då jag satt vid mitt lägerbål...
  — Var? avbröt jag honom.
   Han gjorde en rörelse med handen i nordostlig riktning, där det fanns ett okänt land, vars oerhörda vildmarker bara få män hade vandrat på och varifrån ännu färre hade kommit tillbaka.
  — Jag satt en dag vid mitt lägerbål med Klooch.
   Klooch var en så vacker liten kamooks, som nånsin har gnällt i ett seltyg eller stuckit sin nos i en matgryta. Hennes far var en fullblodsmalmute från ryska
   Pastilik vid Beringshav, och hennes mor var en finlemmad tik av Hudson-Bayrasen. Jag hade själv sörjt för, att de kom samman, ja, och jag hade tänkt mycket över sakerna. Det var en förstklassig korsning, och den dagen jag nu talar om, hade hon just fått valpar med en vild varg från skogarna — grå med långa ben, väldiga lungor och ohyggligt seglivad. Har ni nånsin hört talas om något liknande? Jag hade skapat en ny hundras, och jag väntade mig stora saker av den.
   Som jag redan sagt, hade hon just fått sina valpar, och det hela hade gått utmärkt. Jag satt på huk, böjd över valparna — sju kraftiga små blinda kräk -— då det hördes ett ljud som liknade trumpetstötar och dånet av basuner bakom mig. Så kom det en våldsam vindpust liknande en by, som driver regnet framför sig, och jag hade rest mig upp till hälften, då jag blev kastad framstupa till marken. I detsamma hörde jag Klooche sucka, alldeles som en man suckar, när man placerar sin knytnäve rakt i hans mage. Ni kan hålla allt guld, ni har i er pung på att jag låg stilla, men jag vred en smula på huvudet och såg en väldig koloss röra sig ovanför mig. Så blev den blå himlen åter synlig och jag hoppade upp. Ett väldigt köttberg höll på att försvinna in i snåren vid randen av den öppna platsen. Jag såg en glimt av bakdelen med dess styva svans, som var lika stor i omfång som hela min kropp och stående rakt ut i vädret. I nästa sekund var allt, vad som fanns att se, ett stort hål i snåret, trots att jag fortfarande kunde höra ljud som efter ett hastigt bortdöende oväder, medan buskar och snår krossades och träden knakade och brakade.
   Jag sträckte ut handen efter min bössa. Den hade legat på marken med mynningen mot en trädstam; men gevärskolven var krossad, pipan hade förskjutit sig och hela mekanismen var i tusen bitar. Så såg jag mig omkring efter tiken — ja, vad tror ni?
   Jag skakade på huvudet.
  — Må min själ förtäras i helvetets eld i tiotusen år, om där fanns den minsta lilla smula kvar av henne!
   Klooch, de sju levnadsfriska små ungarna — borta, allesamman borta! Där hon hade legat fanns endast en slemmig, blodig fördjupning i den mjuka jorden, en hel yard i diameter och vid kanterna här och där några avrivna hår.
   Jag mätte ut tre fot i snön, drog en cirkel omkring detta mått och såg på Nimrod.
  — Djuret var tretti fot långt och tjugo fot högt, svarade han, och huggtändernas längd över arton fot.
   Jag kunde inte själv tro det den gången, trots att det just hade skett. Men om mina sinnen hade spelat mig ett spratt, så fanns också den förstörda bössan och hålet i snåret. Och så fanns — eller rättare sagt, fanns inte — Klooch och valparna. Åh, mänska, jag blir alldeles rasande då jag tänker på det! Klooch! En ny Eva! Modern till en ny släkt.
   Och så kommer där en vild, ostyrig gammal mammuttjur och som en ny syndaflod fullständigt sopar bort dem från jordens yta. Kan ni förundra er över att den bloddränkta jorden ropade högt till gud efter hämnd? Eller att jag tog min yxa och sprang iväg efter djuret?
  — Er yxa? utbrast jag alldeles häpen vid den bild han rullade upp framför mig. — Er yxa och en stor mammuttjur, tretti fot lång, tjugo fot...
   Nimrod instämde med ett muntert skratt.
  — Ja, är det inte så att man kan skratta ihjäl sig åt det? utbrast han. Ofta har jag skrattat åt det bakefter, men den gången skrattade jag inte. Jag var alldeles rasande, både över bössan och över Klooch.
   Ja, tänk efter själv! En splitterny men oklassificerad och opatenterad ras utplånad, innan den hade slagit upp ögonen och hade fått sitt medborgarskap. Nåja, det kan ju inte hjälpas! Livet är fullt av missräkningar, och det kan kanske vara rätt så bra det. Kött smakar bäst när man har svultit länge, och en mjuk säng känns mjukare efter en mödosam resa.
  — Som jag sa, rusade jag alltså iväg efter besten med min yxa, och jag höll mig tätt i hälarna på honom ned genom dalen; men då han svängde tillbaka mot den översta ändan av dalen, befann jag mig flämtande efter luft vid den nedre ändan. På tal om föda, så ska jag göra uppehåll ett ögonblick och förklara ett par saker. Däruppe på de kanterna, mitt inne i bergen, finns det underliga naturförhållanden. Där finns en okristlig massa små dalar, och de liknar varandra allesamman, precis som ärter i en balja, och de är allesamman nog så bra dolda, med branta klippväggar på alla sidor. Och vid deras nedersta ände finns det alltid små öppningar, där vattenavrinningen eller glaciärerna måste ha brutit sig ut. Den enda vägen dit in går genom dessa öppningar, och de är allesamman små, och somliga är mindre än de andra. Och vad nu föda beträffar, ja, ni har ju rest en hel del, och så har ni väl också traskat omkring på de regnvåta öarna vid Alaskas kust, nedåt Sitka till! Ja, och då vet ni också, hur allt växer där nere — stort och saftigt, liksom en urskog. Se, så är det också med de här dalarna!
   Fet, rik jordmån, med ormbunkar och gräs och allt sånt där, som växer mycket högre än ens huvud. Regn tre dagar av fyra alla sommarmånaderna igenom, och det finns föda nog till tusen mammutdjur, för att inte tala om mindre bytesdjur till människoföda.
   Men för att komma tillbaka till min historia! Nere i den nedre ändan av dalen blev jag andfådd och måste ge upp. Då började jag att fundera, eftersom jag blev allt mera ilsken medan jag kippade efter andan, och jag visste, att jag aldrig skulle få fred i min själ, förrän jag kunde hålla festmåltid på stekta mammutfötter.
   Och jag visste också att det här var detsamma som skoo-kum mamook puka-puk — ja, förlåt, att jag talar chi-nookspråk — jag menar att en svår kamp förestod.
   Vägen till min dal var mycket smal och sidorna branta. Högt uppe på ena sidan låg en av de stora rullstenarna, och den vägde säkert sina modiga tvåhundra ton. Jag travade tillbaka till mitt läger och höll god utkik på tjuren, så att han inte skulle kunna slippa förbi. Jag tog fram min ammunition. Den var ju ingenting värd då bössan var krossad. Jag öppnade patronerna, placerade krutet under stenen och satte en lunta till. Det var inte mycket krut, men den gamla stenen lyfte sig långsamt upp på kant och la sig där den skulle ligga och lämnade nätt och jämnt så mycket plats bredvid sig att vattnet kunde fortsätta att rinna. Nu hade jag honom.
  — Men hur kunde ni ha honom? frågade jag. Vem har nånsin hört talas om en man, som har dödat ett mammutdjur med en yxa? Eller för övrigt med något som helst vapen?
  — Mänska, har jag inte sagt er att jag var alldeles galen i huvudet? svarade Nimrod, en smula irriterad. Fullkomligt från mina sinnen, både över Klooch och över bössan! Och förresten så var jag väl jägare, eller hur? Ja, och var det inte ett nytt och mycket sällsynt stycke vilt? En yxa? Strunt! Jag hade inte alls användning för den! Hör nu på, så ska jag berätta för er en jakthistoria av det slag, som lika gärna kunde ha tilldragit sig i de dagar, då världen var ny och ung, då grottmänskorna dödade sitt villebråd med en stenyxa. En sådan yxa skulle ha varit mig till precis samma nytta.
   Men hör på, är det inte en känd sak, att en man kan gå mycket längre än både häst och hund? Att han kan trötta ut dem, därför att han kan hålla ut bättre på grund av sin intelligens?
   Jag nickade.
  — Jo, men hur så? Så gick det plötsligt upp ett ljus för mig, och jag bad honom fortsätta.
  — Min dal var kanske fem miles i omkrets.
   Mynningen var stängd, och det var inte möjligt att slippa ut ur den. Mammuttjuren var ett skyggt djur, och jag hade honom helt i min makt. Jag började åter att följa i hälarna på honom, tjöt som en djävul, bombarderade honom med stenar och jagade honom tre gånger runt dalen, innan jag inställde förföljandet för att äta kvällsmat. Förstår ni det? En kapplöpning mellan mänska och mammutdjur! En cirkus med sol, måne och stjärnor som publik!

Det tog mig hela två månader, men jag uppnådde vad jag ville. Och det var inte roligt. Åter och åter jagade jag honom runt dalen, och jag höll mig innanför honom, åt salt kött och bär medan jag sprang och fick mig emellanåt en liten lur. Naturligtvis fanns det stunder, då han blev alldeles utom sig och vände sig mot mig. Så styrde jag mot sumpmarkerna invid vattendraget, och där låg jag och förbannade honom och hans förfäder och sa, att han kunde ju anfalla, om han vågade. Men han var för klok till att våga sig ut på sumpmark. En gång klämde han in mig emot bergväggen, och jag kröp undan till en djup klyfta och väntade. Varje gång han sökte efter mig med sin snabel, så bearbetade jag honom med yxan, tills han drog sig tillbaka, tjutande och skrikande så att mina trumhinnor höll på att sprängas. Han var alldeles vild. Han visste att han både hade mig och inte hade mig fast, och det gjorde honom fullkomligt rasande. Men han var inte dum, det måste jag säga!
   Han visste att han var säker, så länge jag blev kvar i klyftan, och han bestämde sig för att ställa om, att jag stannade där. Och han gjorde förbaskat rätt i det, men han hade inte tagit födan med i beräkningen. Det fanns varken mat eller vatten i närheten av den, så det säger sig själv, att han inte kunde hålla ställningen.
   Han kunde bli stående framför öppningen i flera timmar, hålla utkik på mig och slå efter flugorna med sina stora hängande öron. Men så blev han törstig, och han kunde tumla runt och ryta, så att marken skakade, och kallade mig allt fult han kunde hitta på.
   Det var naturligtvis för att göra mig rädd, och när han så antog att jag var tillräckligt mör, så drog han sig helt försiktigt tillbaka och försökte att smita i riktning mot vattendraget. Ibland lät jag honom komma nästan ända dit — ett par hundra yards därifrån — och då rusade jag ut från mitt gömställe, och han kom tillbaka igen, tung och ovig som det gamla jordskred han var. Så, när jag hade gjort det här ett par gånger och han hade räknat ut det, så skiftade han taktik
   Han hade tillägnat sig den grundsatsen som heter tid, förstår ni. Utan minsta varning gav han sig iväg som en vanvettig ner till vattnet, i den lömska avsikten att nå dit ned och tillbaka igen, innan jag hann springa min väg. Så äntligen, efter att ha utstött de rysligaste förbannelser över mig, upphävde han belägringen och gick iväg med värdiga steg till vattnet. *
   Det var den enda gången han höll mig innestängd — det varade tre hela dagar — men efter det här var det en evig cirkus. Runt och åter runt gick det som en karusell, och alltid efter min önskan — eftersom det sannerligen inte var hans. Mina kläder hängde alldeles i trasor, men jag gav mig aldrig tid att laga dem, och till sist sprang jag omkring som en vilde — med den gamla yxan i ena handen och en sten i den andra. Ja, jag gjorde aldrig minsta uppehåll, utom för att få lite sömn inne i skrevor eller ute på klipputsprång. Vad tjuren angick, så blev han tydligt magrare och magrare— han hade tappat minst flera ton — och han var nervös, som en gammal skolmamsell som inte blivit gift.
   Men när jag kom nära honom och galltjöt eller gick lös på honom med en lång käpp, kunde han hoppa runt som en lättskrämd fölunge och skaka i hela kroppen. Och så gav han sig iväg med svans och snabel stående rakt upp i luften, med huvudet lutande åt ena sidan och med blixtrande onda ögon, och det var rent av förskräckligt som han svor över mig. Han var ett högst omoraliskt djur, en mördare och gudshånare.

Men då det led mot slutet höll han upp med allt detta och började att klaga som om ett litet barn. Hans mod var brutet, och han blev som en enda skakande, bävande hopplös förtvivlan. Han fick emellanåt en våldsam hjärtklappning och stapplade omkring som en drucken, och han föll omkull och skrapade av huden på sina ben. Och ibland blev han trött på att springa runt. Åh, själva gudarna skulle ha gråtit över honom, och ni också såväl som varje människa. Det var så ynkligt, och han var så förfärligt stor, men jag gjorde mig hård och satte upp farten. Till sist hade jag tagit all kraften ur honom, och han la sig ned, kippande efter andan, fullkomligt nedbruten, hungrig och törstig. Och då jag var på det klara med att han icke kunde röra sig, så skar jag av senorna på benen och använde nästan hela dagen till att arbeta mig in i honom med yxan, och han snyftade och grät, till dess jag kom långt in nog för att döda honom. Trettio fot lång var han och tjugo fot hög, och man skulle ha kunnat spänna en hängkoj mellan hans betar och ha legat nog så bekvämt där. Och bortsett från att jag hade sprungit musten ur honom, så var han mycket god att äta, och bara hans fyra fötter, stekta hela, kunde ha varit mat nog för en man under ett helt år. Jag tillbringade själv hela vintern på de där platsen.

  — Och var finns den där dalen? frågade jag.
   Han gjorde en rörelse med handen åt nordost och sa:
  — Er tobak är mycket god. Jag har en dryg portion av den i min tobakspung, men minnet av den skall jag bevara i mitt hjärta under hela mitt liv. Som ett bevis på min erkänsla och i utbyte mot de mockasiner ni själv har på fötterna, vill jag förära er dessa muclucs. De kan vara till minne om Klooch och de sju små blinda kräken. De ska också påminna om en händelse, som är utan motstycke i världshistorien, nämligen tillintetgörelsen av den äldsta och den yngsta djurrasen på jorden. Och det bästa med dem är att de inte kan slitas ut.
   Då denna byteshandel var gjord, knackade han askan ur pipan, tryckte min hand godnatt och vandrade bort över snön. Och vad denna historia angår, som jag redan förut har avsagt mig ansvaret för, så kräver jag av alla dem som tvivlar på dess sanningshalt, att avlägga ett besök på Smithsonian
   Institute. Om ni medför nödvändiga introduktionsskrivelser och inte kommer under ferietiden, så kan ni säkert få företräde hos professor Dolvison. De förut nämnda muclucs befinner sig i hans förvar, och även om han inte kan garantera hur de har erhållits, kan han garantera för det material de är gjorda av. När han säger, att de är gjorda av mammuthud, så böjer den vetenskapliga världen sig för hans avgörande. Och vad mera kan man begära?



