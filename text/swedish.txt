”Vad vi kan veta” är Ian McEwans sjuttonde roman, med den firar han och hans författarskap guldbröllop. Hans verk har översatts och filmatiserats i bulk.

”Lektioner” (2022) var en förkrossande vacker skildring av författarens och världens gångna sjuttio år, den succén har nog inte varit lätt att följa upp.

Jag fruktade först att ”Vad vi kan veta” var en klimatthriller, det hade varit pinsamt. Men här utgör civilisationens kollaps genom förvildad teknologi och mänsklig dumhet och barbari en bakgrund, som målas med provocerande gott humör, utan påtaglig sorg.

Jag känner igen en del från McEwans roman ”Hetta” (2010): klimatförändring, notoriskt otrogen hustru, motbjudande huvudperson.

Om hundra år återstår knappt hälften av mänskligheten, och bråkdelen av alla arter. Temperaturen steg, haven höjdes, det första klimatkriget utbröt 2036, där på atomkrig mellan Indien och Pakistan och en rysk vätebombsexplosion i havet med tsunamis som dränkte allt från London till Singapore.

Önationen England har inverterat till arkipelag, färjor förbinder kullarna. Livet är trist, enformigt – och blött.

Vår tids förljugenhet (vi vet att katastrofen sker men lever ändå som om den inte gör det) kallas av framtiden ”Den stora störningen”. Vi ses av dess ungdomar som bortskämda idioter som knappast förtjänar deras uppmärksamhet.

 

I denna reducerade framtid ägnar sig litteraturvetaren Tom Metcalfe, som nostalgiskt älskar vår tidsperiod, åt att söka efter en förlorad diktsvit som den stora poeten Francis Blundy framförde till sin hustru vid en middag 2014.

På grund av olika omständigheter betraktas denna sonettkrans som ett inlägg i klimatdebatten genom sina lovsånger till Moder Jord och hennes underbara natur.

Att Blundy själv var ointresserad av blommor och en tjatig klimatförnekare – arketypen grinig SD-gubbe – har bekvämt nog glömts bort. Det har rentav ryktats att han mutades med stora summor pengar av oljeindustrin för att inte publicera dikten.

Här krokar romanen i verkligheten: just året 2014 sålde Ian McEwan sitt arkiv till University of Texas i Austin, för två miljoner dollar – oljepengar, får man anta. Det måste kännas egendomligt att ens förflutna – inklusive familjepapper och komplett mejlkonversation – finns tillgängligt på andra sidan Atlanten för främlingar.

Romanen innehåller flera sådana gliringar till författaren och hans kollegor, elegant självironiska men knappast självkritiska.

Effekten blir smått unken.

Under den eleganta ytan har McEwans pessimism fördjupats, och blicken på människan blivit svartare än den svartaste svärta
Ian McEwan har alltid varit bra på överraskande vändningar, men den här gången gissade jag för många i förväg så antingen har han blivit slarvig eller så är det avsiktligt, vem vet.

Det allra mest överraskande är att romanen är kluven, bokstavligen, den har två ansikten: efter drygt mitten bryts sagan av och ersätts av en annan text med en annan röst.

Detta gjorde mig lika snopen som Tom Metcalfe, efter att han äntligen – kanske – som en svettig hjälte i Stevensons ”Skattkammarön”, har grävt upp och öppnat kapseln med den förlorade sonettkransen.

Den ljusa sidan av denna litterära Two-Face berättas av den irriterande harmlöse och ryggradslöse Metcalfe och handlar om tid, minne, arkiv och humanioras ljusa framtid trots global kollaps och AI, vilket är en av flera oförklarade underligheter i McEwans vision.

När denna glimrande sten vänds upp, möts läsaren av den mörka undersidan: en bitter och förrädisk kvinnas hämndlystna berättelse om hennes banala och skamliga liv, av feminin autofiktion istället för maskulint mästerverk, begriplig prosa istället för svindlande poesi.

 

Khashayar Lykke Naderehvandi har tagit över från McEwans tidigare översättare Maria Ekman och Meta Ottoson, men är tyvärr inte lika tonsäker och stabil.

I början av författarskapet fick McEwan öknamnet ”Ian Macabre” på grund av all perversitet och ödeläggelse – tänk Throbbing Gristles industrignissel, Joy Divisions postpunkdepression, H. G. Ballards psykosexuella monstrositeter.

Under 1980-talet blev han mer tematiskt tillgänglig och finjusterade sin stil tills den blev så slick och suave att det är svårt att föreställa sig läsaren som skulle ogilla den. Men under den eleganta ytan har McEwans pessimism fördjupats, och blicken på människan blivit svartare än den svartaste svärta.

Ta bara idén att det enda som kan motverka effekterna av mänsklig dumhet är ännu mer mänsklig dumhet: atomkrigen påverkar nämligen atmosfären så pass att planetens temperatur sjunker.

McEwans humanism kamouflerar en traditionell, engelsk machodarwinism: allt ljust och gott döljer svek och hämnd, bakom masken är vi alla odjur, offer och förövare i ett.

Och inte har McEwan slutat att älska våldet: hur många mord har han iscensatt under åren? Med en förkärlek för trubbigt våld mot huvudet.

 

Ett avsnitt i romanen handlar om en föreläsning som Albert Camus höll i Uppsala i samband med Nobelpriset 1957.

Camus talade om litteraturens roll för en generation som levt igenom världskrig, fascism, förintelsen och kalla krigets atomkrigshot. McEwan refererar Camus tanke att i sådana plågade tider måste litteraturen vara särskilt tydlig och begriplig, den skall vara prosa snarare än poesi.

Däremot nämner han inte Camus huvudpoäng: att författaren i sådana tider självuppoffrande måste utsätta sig för enorm fara. ”Vad vi kan veta” kan läsas som en saklig, nästan cynisk skildring av vår tids katastrof, men den utgör inget risktagande av McEwan, vars arkiv i Texas knappast kommer att dränkas under den närmaste tiden.

”Vad vi kan veta” är inget fiasko, men når inte ens halvvägs till att förverkliga sina möjligheter.

Möjligen kan man försvara romanens form med att dess oförlösta kluvenhet representerar människans kluvna natur.

Men jag tror att det vore att pressa välviljan för långt.





Kanske visste ni att valar sjunger, men visste ni att de har hitlåtar? Knölvalar härmar varandras sånger och lägger till egna ljud tills de blir intrikata, gemensamma melodier och snart sjunger de samma låtar över hela världen, med rim och allt. Ja, faktiskt! Men – vart tredje år nollställs repertoaren. Då går knölvalarna som på ett slag tillbaka till grundmelodierna, och minimalism blir på modet.

Vem kunde ana? Vad vet vi om det som pågår under havsytan? Bryr vi oss om att vi är i full gång med att förstöra livet där? Bullriga fraktfartyg och militära sonar gör att valarna inte längre kan höra varandra. På ett halvt sekel har människor stört ut ett kommunikationssystem som det tagit valarna femtio miljoner år att finslipa.

Allt detta har jag läst i vetenskapsjournalisten Izabella Rosengrens nya fascinerande bok ”52 Hz – världens ensammaste val”, en bok som skakar om mig och gör mig både lycklig och sorgsen på samma gång, denna sällsamma känsla som jag alltid får när jag tänker på miljöförstöring, som att stå inför den sista solnedgången.

 

Rosengren, som tidigare skrivit om klimatkrisen i ”Hetta – om människan i en varmare värld” åker här runt i jakt på valar. Eller rättare sagt: en val. Den val som gäckar vetenskapsmän sedan trettio år tillbaka, som sjunger på en aldrig tidigare noterad frekvens: 52 hertz. Den tycks helt opåverkad av de andras melodier – kan andra valar ens höra den? Är detta världens ensammaste val? Är den skadad på något sätt, är det därför den låter så konstigt, eller är det en ny art?

Valmammor viskar till sina kalvar för att inte rovdjur ska höra
Man vet att en fackbok är bra när man bara vill återberätta innehållet för alla, och det är vad jag gjort de senaste veckorna. Rozengrens bok är den bästa fackbok jag läst i år. Dels lär man sig något nytt, dels är den behaglig att läsa, dels har den på något sätt ingen målgrupp: livet på jorden angår oss alla, barn som akademiker, bönder som brottslingar. Minus för några språkliga fel och anglicismer, till exempel ”himlen är krispigt blå” – kan alla sluta med detta?

 

Men vem bryr sig om det, när det finns valar? Valar talar också, och de viskar. Valarnas tal har klick, toner och variabler som varken människan eller AI kan avkoda. Valmammor viskar till sina kalvar för att inte rovdjur ska höra. Men nu hör de inte varandra längre, eftersom människor har fått för sig att leka krig i havet. Blåvalen kan inte leta efter mat i fred, eftersom militärens sonarer låter som späckhuggare, vilket triggar flyktbeteendet. Och fortfarande jagar Norge, Island och Japan val!

Hur det går för Rozengrens sökande efter 52 Hz ska jag inte berätta här. Behållningen för mig är att jag påminns om hur futtigt vårt kommersiella liv är, hur vi förstör jorden för att kriga eller skicka tillbaka ett par byxor som inte passade, hur det snart finns fler mjukdjur än riktiga djur, och hur vi dessutom tror att vi är skapelsens krona – allt medan valarna desperat försöker sjunga sina melodier i djupet.





Dagens ETC avslöjade igår ett nätverk för att få bort bilder av muslimer i slöja från myndigheters och kommuners hemsidor. Man skulle kunna tala om en regelrätt påverkansoperation. I skrivande stund har inte något annat nyhetsmedium uppmärksammat nyheten.

Nätverket kallar sig ”Kvinnokraft” men det verkar inte vara hela sanningen.

– Det är nästan demokratihotande brottslighet, säger Maria Jacobson på Antidiskrimineringsbyrån Väst, till Dagens ETC.

Nätverket har arbetat med direkt påverkan via mail och telefon mot myndighetspersoner och indirekt via sociala medier, kommentarsfält och liknande. ETC listar flera exempel där man lyckats, mest pikant är Jämställdhetsmyndigheten som inte verkar ha förstått att de varit utsatt för organiserad påverkan.

Ett annat exempel är Sundsvalls kommun som tog bort en annons för en enhetschef i öppenvården för ungdomar. På en bild syntes en flicka i slöja. Sundsvalls kommun bad om ursäkt för att bilden ”uppfattats som olämplig och kränkande”.

När Dagens ETC kontaktar kommunen hänvisar de till ”kommentarer i sociala medier”.

Organiserade påverkanskampanjer förekommer hela tiden. Men det är ett svaghetstecken att myndigheter viker ner sig, dessutom utan att inse att kritiken är organiserad och systematisk.

Mohammad Fazlhashemi, professor i islamisk teologi, kallar kampanjen för islamofobisk. Och när Dagens ETC gräver djupare hittar de kopplingar från nätverket till en välkänd kvinnlig högerextremist.

Kampanjen är bara ett av många exempel på en växande flora av hemsidor, grupper och nätverk som på olika sätt försöker få bort muslimska symboler från offentligheten.

Även Sverigedemokraterna har varit inne på samma sak. SD-toppen Richard Jomshof har öppet pratat om att förbjuda muslimska symboler och jämför dem med hakkors.

Men ETC:s avslöjande är också en fotnot i en mycket större berättelse. Om hur myter om muslimer slagit klorna i Västerlandet. Och om hur de demokratiska motkrafterna viktit ner sig.

Expo har flera gånger varnat för att att tonläget på nätet kring muslimer har spårat ur. Många är rädda. Utvecklingen har blivit allt värre i flera år.

Och det stannar inte alltid på nätet. Enligt brottsförebyggande rådet var var femte anmält islamofobiskt brott i skolan ett våldsbrott.

Att så många säger sig vara oroliga är inte konstigt.

I september brann moskén i Hultsfred ner. En förundersökning om mordbrand inleddes men den lades ner förra veckan utan resultat. Och i oktober brann den nybyggda moskén på Hertsön i Luleå. Även här är misstanken mordbrand och hatbrott.

I december hittades en koran med sex kulhål i vid Stockholms moské och en lapp med uppmaningen ”åk hem”.

För att nämna några exempel från senaste halvåret.

Dessförinnan har just moskéer brunnit i Eskilstuna, Örebro, Gävle, Eslöv och Malmö. Bland annat.

Samtidigt är politikernas reaktioner extremt tafatta. Ser de inte mönstret? Hör de inte rösterna från alla dem som tittar sig över axeln, oroar sig för sin säkerhet och som hela tiden matas med budskapet att de är ett problem?

Hatet mot muslimer och bristen på motkrafter är ett demokratiskt haveri.

För några år sedan fanns en stark antirasistisk rörelse i Sverige och ett stort engagemang hos civilsamhället i sådana här frågor. Den rörelsen skulle behövas igen.

Varför är så många så tysta? Varför kröker så många rygg?

Så här kan det inte få fortsätta.

